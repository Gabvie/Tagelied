mir ist diu êre unmære , dâ von ich ze jâre würde unwert , und ich klagente wære : wê mir armen hüere ! diz was vert . alsô hân ich manigen kranz verboren unde bloemen vile verkoren . jô bræche ich rôsen wunder , wan der dorn . swer sich sô beheltet , daz im nieman niht gesprechen mac , wünniclîche er altet , im en|wirret niht ein halber tac . der ist vrô , swenne er ze tanze gât , swes herze ûf êre stât . wê im , des sîn geselle unêre hât ! man sol iemer vrâgen von dem manne , wie ez umbe sîn herze stê . swen des wile betrâgen , der en|ruochet , wie diu zît zergê . maniger schînet vore den vremeden guot unde hât doch valschen muot . wole im ze hove , der heime rehte tuot .