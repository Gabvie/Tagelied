diu werelt noch ire alten site an mir begât mit nîden . si vert mir wunderlîche mite . si wellent , daz ich mîde den bezzisten vriunt , den ieman hât . wie sol des iemer werden rât ? sol ich im lange vremede sîn , ich weiz wole , daz tuot im wê . daz ist diu meiste sorge mîn . nieman vindet mich dâr an unstæte mînes muotes en sî der eine , der ergan vile êren unde guotes . si kan mir niemer werden leit , des biute ich mîne sicherheit . alsô trûric wart ich nie , swenne ich die wolegetânen sach , mîn senendez ungemach zergie .