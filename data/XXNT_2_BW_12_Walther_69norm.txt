ich gesprach nie wole von guoten wîben , was mir leit , ich würde vrô . senente sorge konde ich nie vertrîben minniclîcher danne alsô . wole mich , daz ich in hôhen muot mit mînem lobe gemachen kan , und mir daz sanfte tuot . ouwê wolte ein sælic wîp aleine , sô getrürte ich niemer tac , der ich diene , und hilfet mich vile kleine swaz ich si geloben mac . daz ist ir liep und tuot ir wole , aber si vergizzet iemer mîn , sô man mir danken sol . vrumete wîp diu dankent mir vile schône , daz si iemer sælic müezen sîn ! daz ist wider mîner vrouwen lône mir ein kleinez denkelîn . si habe den willen , den si habe , mîn wille ist guot , und klage diu werc , gêt mir an den iht abe .
