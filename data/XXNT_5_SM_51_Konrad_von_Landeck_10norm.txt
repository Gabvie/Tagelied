junge und alte , vröuwet iuch gegen des meien zît , wan ez gruonet in dem walde : sehet , wie schoene er lît ! sô ist diu heide sumerlîchen wole bekleit . diu hât bluomen ûf ire kleide , der ist si gemeit . ûf dem rîse donent wole ze prîse vogellîn ire schal , süeze wîse singet nahtegal . swen die rîfen twungen und dâr zuo der snê , der sol nû ze vröuweden grîfen , sît man sihet den klê . sô ist mîn wünne gar ein reine , sælic wîp : mich vröuwet weder loup noch sunne , niht wan ein ire lîp . die ich dâ meine , daz ist diu süeze , reine , mir gelückes vunt sî aleine : rôt ist ir der munt . die ich dâ meine , liep vore allem liebe mir , diu ist alles wandels eine : ez lît lop an ir . swen si minnet , der wirdet liebes wole gewert , ob er rehte sich versinnet alde er liebes gert . süeziu minne , minne meisterinne , minne , ich meine dich : twinc ire sinne , daz si minne mich ! vrouwe schoene , vrouwe , an der mîn vröuwede lît , vrouwe , die ich mit lobe kroene , hilfe , ez ist an der zît ! trût mînes herzen , liebez liep , ich meine dich . süeze , wende mînen smerzen , troeste , nû troeste mich ! vrouwe , ich muote des in mînem muote , daz mîn gernter muot dich niht muote : sô ist mîn wille guot .