sumer , uns hât dîn schoene bluomen brâht und vogel tuonte . walt anger heide in grüene stat : dû hâst dû brâht ûz nüeten . nû wile mich mîn vrouwe toeten , diu mich âne trôst in sorgen lât . mich hât bevangen minniclîche ire lîp . mit lieben dingen kan si twingen . hilf , troestærinne , sælic wîp ! solte ich si umbevâhen lieplîche , ich weiz wole wie nâhen , mohte ez sô minniclîche geschehen daz mich mit trôste entvienge trût mîn liep und haz ergienge , man müeste mich iemer vroelîche sehen . nû vinde ich niht wan hazzelîche versagen . mir nimet ire minne vröuwede und sinne . des muoz ich senden kumber tragen . wîp und wîbes güete sendent werndez hôchgemüete : wîp kunnen vröuweden wunder geben , wîp kunnen vröuwede machen , wîp kan vriunde vriuntlîche lachen , wîp liebet manne lîp und leben , wîp waz dîn triuwe wirde und êre gît ! wîp dû kanst wenden leit , liep senden . wê , waz an wîben vröuwede lît !