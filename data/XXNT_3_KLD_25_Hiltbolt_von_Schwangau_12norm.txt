von sorgen wande ich ledic sîn , dô mich diu schoene alumbe vieng . gehuohet wart daz herze mîn , wan ez mir sæliclîche ergie , dô was mîn sorge kleine . nû hân ich mêr danne eine : ich vürhte , ir sî vile wê nâch mir , als mînem herzen ist nâch ir . daz sint zwivaltiu herzeleit diu unser beider herze treit . underwîlent muoz ich tragen von gedanken senentiu leit . alse ich danne hoere sagen von ire grôze werdicheit , sô wirde ich von dem mære vrô . nû tete ouch ir daz selbe alsô , gehôrte sî von mir iht guotes . des sîn wir gelîches muotes : swaz si vröuwet , des vröuwe ich mich , swaz mich vröuwet , des vröuwet si sich .