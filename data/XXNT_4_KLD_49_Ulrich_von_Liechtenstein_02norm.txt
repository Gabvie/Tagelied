ich en|weiz wie ich singe von der naht : diu gît mir vröuwede niht . mîn hôchgedinge der lît an dem tage : wan er ist lîht . ouch ist sîn schîn der vrouwen mîn vile gelîch : des müeze er sælic sîn . er mac von schulden loben die naht , der sæliclîchen lît . sô muoz ich dulten senentiu leit : dâ von trage ich ir nît und lobe den tac , swenne ich si mac sehen , diu mir wole heilet sorgen slac . den tac ich êre , dô ich die vile guoten êrste sach . sît iemer mêre gap diu naht mir leit und ungemach . si ist mir gram , und ich ir sam . wole dir tac , vile sælic sî dîn name . sô mich besezzen nahtes habent die sorge alsam diu mær , des wirdet vergezzen sâ , sô mir der tac erschînet klâr . sô kumet ein wân daz ich sule gân die vile schoenen tougene sehen an . vile gerne ich wolte loben die naht , ergienge ez iemer sô daz ich ir solte nâhen ligen diu mich nû tuot unvrô . wer wære ich danne , ich sælic man ! wê daz mir es diu güete niht en|gan .