Aspis ein wurm geheizen ist , der zuo der erden strecket ein ôre , und in daz ander stecket sînes zagels ort , durch_daz er kein wîspelwort verneme , sô man in vâhen wile . ô|wê daz nû der selbe list niht manigen hêrren decket , der boeser rede sîn ôre en|blecket hier beide unde dort ; dâ von er den schaden bekoret , daz er verliuret êren vile . schalc in sînem munde wundebernde sprüche treit , dâ|mit er in schande leit nû rîtær unde knehte , die durch sîn lasterlich gebrehte werdent vile gemeit : swaz ein zühtic man geseit , daz hânt si vür ein goukelspil . vorht unde schamentes herzen ger vür manige tugende ich kroene ; si bringent beide rîche loene . swem si rehte kunt worden sint biz ûf den grunt , der mac wole heizen lobesam . diu scham verhenget niht daz er mit schanden sich gehoene ; sô machet in vore sünden schoene vorhte ze|aller stunt : dirre zweier tugende vunt ist aller missewende gram . swer bî grôzem meine kleine vürhtet gotes zorn und die schame hât verkoren , sô schande in wile verwunden , der wirdet an êren blôz hier vunden unde ist dort verloren . wê daz er ie wart geboren , der vorhte mîdet unde scham ! ich weiz wole daz des kargen muot ouch êren gert besunder , und ist sô zæhe doch dâr|under , daz er niht getar durch si werden miltvar , swâ man ire lop mit gâbe ûz grebet . mohte er si koufen âne guot , er wolte ir haben wunder , und wære dâr ûf gerne munder , daz si|im würde gar . nein , er muoz ir wesen bar , sît er niet gebenter tugende entsebet . swer gewinnen êre sêre lobelîchen sol , der muoz lâzen der milte zol vrîlîche ûz sînen handen . dâ von entbiret ir in den landen manic hêrre wole , unde wirdet doch zornes vol , sô man sîn laster im ûf hebet . der karge rîche vert von hûse in purpure unde in bisse ; des wænet er daz er niht misse glanzer werdicheit durch sîn liehtberndez kleit : sô|ne hilfet waz vür laster niht . er bûwet als ein vledermuos der schanden vinsternisse , diu nahtes vliuget vile gewisse dâ man hât geleit einen vûlen ronen breit , den si vür liehten glanz ersihet ; alsô nimet diu tumbe krumbe trüge vür wâren schîn . ir gelîche mac wole sîn der karge tugende blôze ; der wænet daz ich im genôze lop schônen unde vinde : nein , er hât alsam ein swîn ze trüeber schanden pfuole pfliht . an liuten hât diu gotes kraft vür alliu dinc gewundert : beschouwe ich mennischen tûsent hundert âne valschen list , bî den allen , wizze Krist , sint zwêne gelîch einander niht ; ire lîbes bilede ist âne geschaft in manige wîs gesundert : ouch wirdet ire herzen sîn gemundert dâr ûf alle vrist , daz er underscheiden ist . dâ von diz wunder hier geschihet , daz ein man gevallen allen liuten mac niht wole ; jâ muoste er gelückes vol nâch ganzem wunsche liuhten , des tugende vollekomen dûhten , swâ man êren zol wirdiclîche entvâhen sol : wer lebet dem man niht wandels jihet ? nieman ist âne bresten gar : dâ von der niht erschrecke bî dem gevüegær wandel stecke ; swer dâr umbe wile mîden hôher êren vile daz im gelît ein laster oder , der ist bescheidenheite bar . twinc in ein wandels vlecke , sô râme er zuo der tugende zweie : triffet er daz zil mit der sinne kugelspile , sô brichet sîner schande klobe . nieman sol von êren kêren als ein boeser zage , durch daz ûf in sîne tage ein wandel sî gevallen . er tuo daz bezziste : ob er niht allen liuten wole behage , sô begnüege in , ob er trage den prîs daz in diu menige lobe .