heide mit kleide zieret sich gar âne wê , wünnen mêr bringen uns der meie wile : schoene gedoene singent vogellîn als êr , durch den klê dringet liehter bluomen vile . walt dâr|under wunder loubær an sich leit ; daz gevilde wilde rôte rôsen treit , die sint maniges herzen spil . grüezen mit süezen doenen sol man aber die zît , wan si gît wünne vile âne allen wanc : minne die sinne vröuwet , sô diu heide wît schoene lît . wîp nû machent trûren krankentem manne ; danne minne vröuwede biret , sô der wase grasegrüene tragente wirdet bluomen rôt gel unde blanc . schouwen die vrouwen sol man vür die rôsen rôt . sende nôt büezet reiner wîbe lîp . stiure gehiure wîbes minne ie manne bôt ; vröuwede ist tôt âne minniclîchiu wîp . dem niht schoene loene gît der wîbe trôst êrst wîp sint mannes leitvertrîp .