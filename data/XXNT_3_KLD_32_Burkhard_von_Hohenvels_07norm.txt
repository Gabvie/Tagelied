ich wile reichen . sprach ein wünniclîchiu maget . disen meien wart mir vröuwede gar versaget . nû hât mîn jâr ein ende : des bin ich vrô . nieman mich vröuwen wende , mîn muot stêt hôh . mir ist von ströuwe ein schapel und mîn vrîer muot lieber danne ein rôsenkranz , sô ich bin behuot . lâz erbarmen dich , sprach ire gespile zehant , daz mich armen niht geschuof diu gotes hant , wan si geschuof mich rîchen . hier wære ich arm , sô wolte ich mit dir strîchen , ze vröuweden varn . mir ist von ströuwe ein schapel und mîn vrîer muot lieber danne ein rôsenkranz , sô ich bin behuot . ez ist verdrozzen hier , sît_daz mîn mümel hât vore beslozzen mir die mîne liehten wât . trûr ich , si jihet ich gewinne von liebe nôt : vröuwe ich mich , daz tuot minne . wan wær si tôt ! mir ist von ströuwe ein schapel und mîn vrîer muot lieber danne ein rôsenkranz , sô ich bin behuot . wilt|dû sorgen , waz sol dir dîn schoener lîp ? dû solt morgen sancte mir , trûren von dir trip . ich wile dich lêren snîden , wis vröuweden vol : tuot daz wê , wir sulen ez mîden , uns wirdet sus wole . mir ist von ströuwe ein schapel und mîn vrîer muot lieber danne ein rôsenkranz , sô ich bin behuot . ich hân schiere mir gedâht einen gerich : wan ich zwire , swâ man zwinket wider mich . si en|lât mich niender lachen gein werdicheit : sô nime ich einen swachen , daz ist ir leit . mir ist von ströuwe ein schapel und mîn vrîer muot lieber danne ein rôsenkranz , sô ich bin behuot .