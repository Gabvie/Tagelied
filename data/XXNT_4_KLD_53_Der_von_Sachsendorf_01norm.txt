dise liehten tage sint uns komen und des meien schîn , vile kleiner vogellîne sanc ; swer verholene trage herzeliebe gein der vrouwen sîn , der vröuwe sich und habe danc . vröuwede hæte ich gerne , wolte ein wîp nâch der ie mîn herze ranc : diu wile verderben mir den lîp . swenne ir senften site mich verderbent und ire munt sô râtet , ire hôhez lop , ire werdicheit daz ist ir sanfte mite , swie si mich versêret in den tôt mit senelîcher arbeit . sunder wâfen bin ich sêre wunt , sît_daz in mîn herze sneit ire rôsevarwer rôter munt . hât si senfte site , der en|wart ich an ir nie gewar diu mich alsus verderben lât . si en|tuo des ich bite , sô belîbe ich aller vröuweden bar : mîn trôst an ire genâden stât . ich bin in ire ungenâde komen : herze muot und sinne hât wan sî aleine mir benomen . si hât in den tôt mich versêret sunder mînen danc dô ich mich guotes ze ir versach : daz ist ein senentiu nôt , wirdet mîn unverdienetiu klage ze lanc . sich , herze , dô was dir ze gâch , daz dû mir mit dieneste ie riete dar . des habe ouch den ungemach den ich nû lîde mîniu jâr . singen wolte ich lâzen , wan_daz mich der ungemuoten haz verderben wile , daz tuot mir wê . daz mac understân mir ire güete der ich nie vergaz : diu wile daz ich ersinge mêr . nû wile ich dir singen , vrouwe mîn , und den wolegemuoten êr , daz si dich iemer lobente sîn .