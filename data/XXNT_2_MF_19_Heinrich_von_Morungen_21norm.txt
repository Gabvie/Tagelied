ob ich dir vore allen wîben guotes gân , sol ich des entgelten , vrouwe , wider dich , stê daz dîner güete sæliclîchen an , sô lâz iemer in den ungenâden mich . habe ich dâr an missetân , die schulde rîche , daz ich lieber liep ze|der werelte nie gewan : nâch der liebe sente ie mîn herze sich . ob ich iemer âne hôchgemüete bin , waz ist ieman in der werelte deste baz ? gênt mir mîne tage mit ungemüete hin , die nâch vröuweden ringent , den gewirret daz . jâ , wirdet daz ire ungewin , der valschen haz . die verkêrent underwîlent mir den sin : nieman solte nîden , er|ne wiste waz ! vrouwe , ob dû mir niht die werelt erleiden wilt , sô rât unde hilf , mir ist ze lange wê , sît si jehent , ez sî niht ein kindespil , dem ein wîp sô nâhen an sîn herze gê . ich erkante mâze vile der sorgen êr , disiu sorge gêt mir vür der mâze zil : hiute baz und aber danne über morgen wê . ich habe ire vile grôzer dinge her verjehen , herziclîcher minne und ganzer stæticheit . des half mir diu rehte herzeliebe spehen . wole mich , habe ich al der werelte war geseit . habe ich dâr an missesehen , dâ|ist mir leit . mir mac alliu sælde noch von ir geschehen : ich en|weiz niht , waz schoener lîp in herzen treit .