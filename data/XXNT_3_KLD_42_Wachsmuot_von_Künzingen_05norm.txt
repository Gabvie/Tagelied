wê wâr umbe trûrent sie die bî liebe habent gelegen ? jâ vröuwe ich mich und ich doch nie liep gewan noch solichen segen den lîp nâch liebe tuot mit senenten sorgen , sô si scheident sich : sô slâfe ap ich unz an den morgen , daz nieman sprichet vriunt , got segene dich ! vrouwen diene ich unverzaget : ô|wê torste ich lônes gern ! jâ vürhte ich , ob si mir versaget , daz ich müeze ire hulde entbern . ire vriuntschaft wile ich gerne alsô behalten danne ich hæte ire haz . des müese ich jâmerlîchen alten : ei jâ en|diene ich in niht umbe daz . waz hilfet daz ich kriege dar unde krenke mînen lîp ? si nimet mîn alze kleine war , diu mir ist vür alliu wîp . meinet mich mîn vrouwe als ich si meine , sô wirdet mîn guot rât : mîn dienest dunket si ze kleine : dâ setze guoten willen gein der tât .