vröuwet iuch , vröuwet iuch , gruoniu heide , vröuwet iuch , vogel , vröuwet iuch , grüener walt ! swaz iuch ie geschach ze leide , daz tete iuch der leide winter kalt . daz habet ir wole überwunden , noch hân ich niht trôstes vunden an der lieben , diu mich twinget mit gewalt . dô von êrst ire liehten ougen lieplîche sâhen in daz herze mîn , dô wânte ich des ane lougen , daz ich solte wole getroestet sîn von ir . nû hât si ez verkêret unde hât mich sô gelêrt , daz ich weiz , waz sorgen ist und senenter pîn . ô|wê , vröuwederîchez grüezen , ô|wê , minniclîcher , rôter munt ! wenne wilt|dû swære büezen mir ? ich bin nâch vröuweden ungesunt von der lieben , die ich dâ minne . nû ist si ez doch mîn küninginne , swie si hât daz sende herze mîn verwunt . minniclîchez umbevâhen , daz tuot von den reinen wîben wole . swem si wænent mit kussen nâhen , waz der ganzer stete haben sol ! gegen der wünne ich niht gelîche , swem ein wîp genædiclîche vröuwede gît , des herze ist ganzer vröuwede vol . süeze minne , twinc die hêren , daz si erkenne mînen senenten pîn ! dû solt ire gemüete sêren , sam dû hâst getân daz herze mîn . wirdet ir kunt dîn minnetwingen , sô muoz si mir sorge ringen : dâr|nâch kurzer stunde wile ich vroelich sîn .