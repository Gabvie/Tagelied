bin ich dir unmære , des en|weiz ich niht : ich minne dich . einez ist mir swære , dû sihest bî mir hin und über mich . daz solt dû vermîden , ich en|mac niht erlîden selke liebe âne grôzen schaden . hilf mir tragen , ich bin ze vile geladen . sol daz sîn dîn huote , daz dîn ouge mich sô selten sihet ? tuost dû daz ze guote , sô en|wîze ich dir dâr umbe niht . sô mit mir daz houbet , daz sî dir erloubet , und sich nider an mînen vuoz , sô dû baz en|mügest : daz sî dîn gruoz . swanne ich es alle schouwe , die mir sulen von schulden wole behagen , sô bist dû|ez mîn vrouwe . daz mac ich wole âne rüemen sagen . edel unde rîche sint si sumelîche , dâr zuo tragent si hôhen muot : lîhte sint si bezzer , dû bist guot . vrouwe , dû versinne dich , ob ich dir zîte mære sî . eines vriundes minne , diu ist niht guot , dâ sî einander bî . minne en|touc niht eine , si sol sîn gemeine , sô gemeine , daz si gê durch zwei herzen und durch decheinez mêre . sie beginnent alle , mîner vrouwen vüeze nemen war . mitten in dem schalle sô sich , vrouwe , ouch underwîlen dar . umbe die merkære lâ dir sîn unmære : den grîfe ich wole nâher baz . daz versuoche allrêrest sô denne daz .
