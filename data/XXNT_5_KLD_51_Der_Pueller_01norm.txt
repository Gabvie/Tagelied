nû ist der walt wole bekleidet überal und diu heide ist maniger hande varwe rîche . manicvalt ist der kleinen vogel schal , berc und tal gezieret stânt gar wünniclîche , die der kalte winter mit gedrange hiure jâmerlîchen twanc . kranc ist nû sîn twingen , vröuwet iuch , junge und alt . stæten haz treit diu sælderîche mir , der ich dienen muoz âne allen valsch besunder . ich bin laz an den vröuweden mîn ; daz ir niht mîn dienest wole behaget , daz ist ein wunder . minne , woltest dû dich noch bedenken daz ir güete trôste mich , rîche an vröuweden wolte ich sîn , beschehe daz . dise nôt weget mir daz ich muoz klagen , von der lieben , diu mir hôchgemüete krenket , ich bin tôt . stæten kumber muoz ich tragen , wê daz sich diu minniclîche niht bedenket , diu mich nâch ire minnen lât verderben . wê wâr umbe tuot si daz ? baz erzæme daz mich kuste ire munt sô rôt .