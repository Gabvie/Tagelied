vröuwet iuch gegen dem meien schoene , vröuwet iuch gegen des meien zît ! heide in grüener varwe lît , sô ist geblüemet berc und tal . dâ bî gehoert man süeze doene von den kleinen vogellîn . in der blüejenten bluoteschîn donet wole diu nahtegal . walt unde ouwê hânt von loube ein dach . rôsen in touwe , der ich manigen sach , stênt in wünniclîcher bluot . vröuwet iuch , jungen hôchgemuot ! sich vröuwet al diu werelt gemeine , wan_daz ich betrüebet bin : minne twinget mir den sin und ein reine , sælic wîp . nieman trûret , wan ich eine : wie habe ich verdienet daz ? ob ich lange dulte ire haz , daz verderbet mir den lîp . sol ir wîplîche güete mich in sorgen lâzen , mîn hôchgemüete , mîn trôstlîcher wân wirdet an vröuweden ungesunt , mich en|troeste ire rôter munt . minne , vrouwe , süeze minne , minniclîchiu helfærîn , hilf mir mit der helfe dîn , daz mîn herze vrô bestê ! dû bekumberst mir die sinne mit der liebe meisterschaft und mit dîner krefte kraft , daz mir ist nâch liebe wê . diu vile liebe aleine mich betwungen hât , daz ich ez beweine , ob ir trôst mich nû lât . troeste , ein süeze minne , mich , sît ich helfe suoche an dich . wænet des diu wolegetâne , der ich alse kûme entbire , daz ich scheide mich von ir , durch_daz si mich vremedet sô ? daz ich stên ire trôstes âne , die minne in mîn herze twanc , daz ist sunder mînen danc . ach , des bin ich gar unvrô ! doch sol si niht denken , daz mîn stæter muot müge an ir wenken : ich hân daz behuot , wan ich hân si sælic wîp lieber danne mîn selbes lîp . sol ich vröuwedelôs belîben von ir , diu genâde hât , sô|ne wirdet niemer sorgen rât an mir senden hinnen|vüre . sô muoz ich die zît vertrîben jâmerlîche in senenter nôt : bezzer wære mir ein tôt , danne ob mich ire trôst vürküre . ich hân niht bevunden solicher smerzen mêr : mînes herzen wunden , die tuont mir sôwê , wan mich minne schôz aldâ , dâ von stên ich junger grâ .