ich spriche iemer , swenne ich mac und ouch getar : vrouwe , wis genædic mir . si nimet mîner swachen bete vile kleine war . doch sô wile ich dienen ir mit den triuwen , und ich meine daz und alse ich ir nie vergaz , sô gestân diu ougen mîn und niemer baz . swenne ich si mit mîner valschen rede betrüege , sô hæte ich si unreht erkant . und gevâhe si mich iemer an decheiner lüge , sâ sô schupfe mich zehant und geloube niemer mîner klage , dâr zuo niht , des ich sage . dâ vore müeze mich got behüeten alle tage . wart ie guotes und getriuwes mannes rât , sô kume ich mit vröuweden hin . si weiz wole , swie lange si mich bîten lât , daz ich ez doch der bitente bin . ich hân ir gelobet ze dienenne vile , dâr zuo , daz ich ez gerne hiel , und ir niemer umbe ein wort geliegen wile . wart ie manne ein wîp sô liep , als si mir ist , sô müeze ich verteilet sîn . maniger sprichet si ist mir lieber , daz ist ein list . got weiz wole den willen mîn , wie hôhe ez mir umbe ire hulde stât und wie nâhe ez mir ze herzen gât , ire lop , daz si umbe alle die werelt verdienet hât . swie mîn lôn und ouch mîn ende an ire gestê , daz ist mîn allermeistiu nôt : ze allen zîten vürhte ich , daz si mich vergê . sô wære ich an vröuweden tôt . daz sol si bedenken allez êr tuot si mir ze lange wê , sô gedinge ich ûf die sêle niemer|mê .