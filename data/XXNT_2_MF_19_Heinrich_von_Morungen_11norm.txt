ich bin iemer der ander , niht der eine der grôzen liebe , der ich nie wart vrî . ô|wê , wæren die huotære algemeine toup unde blint , swenne ich ir wære bî , sô möhte ich mîn leit eteswenne mit gelâze erkünden unde mich mit rede zuo ir gevriunden , sô würde ire wunder vile von mir geseit . mîner ougen tougenlîchez sehen , daz ich ze boten an si senden muoz , daz neme durch got von mir vür ein vlêhen , und obe si lache , daz sî mîn gruoz . ich en|weiz , wer dâ sanc : ein sitich unde ein star âne sinne wole gelerneten , daz siu sprâchen minne . wole , sprich daz unde habe des iemer danc . wolte si mîn denken vür daz sprechen und mîn trûren vür die klage verstân , sô müese in der niuwen rede gebrechen . ô|wê , daz ieman sol vür vuoge hân , daz er sêre klage , daz er doch von herzen niht meinet , alse einer trûret unde weinet unde er sîn nieman kan gesagen . sît siu herzeliebe heizent minne , sô en|weiz ich niht , wie diu liebe heizen sol . herzeliebe wonet in mînem sinne . liep hân ich gerne , leides entbære ich wole . diu güete diu gît mir hôhen muot , dâr zuo vröuwede unde wünne . sô en|weiz ich , waz diu liebe künne , wan_daz ich iemer trûren muoz nâch ir . si en|sol niht allen liuten lachen alse von herzen , sam si lachet mir , und ir ane sehen sô minniclîchen machen . waz hât aber ieman daz ze schouwenne an ir , der ich leben sol , und an der ist al mîn wünne behalten ? joch en|wile ich niemer des eralten , swenne ich si sihe , mir en|sî von herzen wole .