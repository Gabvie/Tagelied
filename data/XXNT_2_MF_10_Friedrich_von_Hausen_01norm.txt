ich muoz von schulden sîn unvrô , sît si jach , dô ich bî ir was , ich mohte heizen Eneas und solte aber des wole sicher sîn , si würde niemer mîn Tido . wie sprach sie dô ? aleine vremedet mich ire lîp , si hât iedoch des herzen mich beroubet gar vür alliu wîp . mit gedanken muoz ich die zît vertrîben , als ich bezziste kan , und lernen , des ich nie began , trûren unde sorgen pflegen . des was vile ungewenet mîn lîp . durch alliu wîp wande ich niemer sîn bekomen in sô rehte kumberlîche nôt , als ich von einer hân genomen . mîn herze muoz erklûse sîn , al die_wîle ich hân den lîp . sô müezen iemer alliu wîp vile ungedrungen dâr|inne wesen , swie lîhte si sich getrôste mîn . nû werde schîn , ob rehte stæte iht müge gevromen . der wile ich iemer gein ir pflegen , diu ist mir von ire güete komen . mich müejet , daz ich der lieben quam sô verre hin . des muoz ich wunt belîben . daz ist mir ungesunt . ouch solte mich wole helfen daz , daz ich ir ie was undertân . sît ich es began , sô en|kunde ich nie den stæten muot gewenden rehte gar von ir , wan si daz bezziste gerne tuot . ez wære ein wünniclîchiu zît , der nû bî vriunden mohte sîn . ich wæne an mir wole werde schîn , daz ich von der gescheiden bin , die ich erkôs vür alliu wîp . ire schoener lîp der wart ze sorgen mir geboren . den ougen mîn muoz dicke schaden , daz si sô rehte habent erkoren . wære si mir in der mâze liep , sô würde ez umbe daz scheiden rât . wan ez mir alsô niht en|stât , daz ich mich ir getroesten müge . ouch sol si mîn vergezzen niet . wan dô ich schiet von ir und ich si jungest an sach , ze vröuweden muose ich urloup nemen . daz mir dâ vore êr nie geschach .