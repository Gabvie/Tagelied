ez wirdet ein man , der sinne hât , vile lîhte sælic unde wert , der mit den liuten umbe gât , des herze niht wan êren gert . diu vröuwede wendet einem sîn ungemüete . sich sol ein rîtær vliezen maniger güete . ist ieman , der daz nîde , daz ist ein sô gewæger schade , den ich vür al die werelt gerne lîde . mîn liep ich mir vile nâhe trage , des ich ze|wâre nie vergaz , des êre ich singe unde sage ; mit rehten triuwen tuon ich daz . si sol mir iemer sîn vore allen wîben ; an dem muote wile ich manigiu jâr belîben . waz bedarf ich leides mêre , wan swenne eht ich si mîden sol ? daz klage ich unde müejet mich sêre . ez ist ein nît , den nieman kan verheln vore den liuten sich , wâr umbe sprichet manic man : wes toeret sich der ? und meinet mich ? daz kunde ich im gesagen , obe ich wolte . ich en|wânte niht , daz ieman vrâgen solte , der pflæge schoener sinne . wan nieman in der werelte lebet , er en|vinde sînes herzen küninginne .