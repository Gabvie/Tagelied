der vile edele Regensberger was vore ir und bat si mir genædic sîn und daz si ze mir sprach : got grüeze mîn dienær . daz was sîn gêr des hêrren mîn . si sprach zartlîche : ze|wâr , hêrre , daz muoz ergân . und lobete im|ez mit ire wîzen hende in sîn hant . mîn leit verswant , dô|ez mir vür kan . dâ wâren edele vrouwen , edele hêrren bî , der stunt , dô si gelobete daz . ich wânte , daz si es stæte lieze , wan ez vore in beschach : von Eschibach der hêrre dâ was und der von Trôsberc , der von Tellenkon . ich wânte , daz mir solte ire trôst dâ werden schîn , swie ich des bin von ir ungewon . sust besante der werde Regensberger mich ; mit im gienc ich dâr ûf den trôst . ich wânte , daz ich leides vrî dâ würde iesâ , dô wart ich dâ vröuweden erlôst . si slôz sich in ein stûben der geschiht . er bat si und edel vrouwen , edelman , vile hier|ûz gân : dô half ez niht . si sulen ez ir niht wizzen , si ist unschuldic gar : ich brâhte ez dar , daz vuogte daz . daz was mîn ungelücke , daz ich hân gegen ir ; daz vuogte mir ire strengen haz . swaz mich ire hulden irre , daz müeze zergân , ez tweie danne ire lîp : en sol ich en|vluochen niht . swaz mir geschihet , heil müeze si hân ! ô|wê , daz si mir niht vröuwen gunde vore ir ! wê tete doch mir sô wê der pîn , daz si vore mir barc ire lîp sô minniclîche . ach , si lie mich in jâmer sîn . si en|wolte hier|ûz niht , êr ich dannen kan ; sust vuogte ez sich , daz ich ir dâ niht gesach : daz leit geschach mir senden man .