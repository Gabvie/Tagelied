nû wole ûf ! grüezen wir den süezen der uns büezen wile des winters pîn , der uns wile bringen vogel singen , bluomen springen und der sunnen schîn . dâ man sach êr den kalten snê , dâ sihet man gras von touwe naz ( nû briuwent daz ) die bluomen und den klê . vore hin in walde ûf der halde gehoert man balde wünniclîchen schal . in süezer wîse gar von prîse , hoehe , lîse , singet diu nahtegal . der vogel sanc der ist niht ze kranc hin gein dem meien . megede legen , wir sulen reichen nû den sumer lanc . des meien bluote , sumers güete , hôchgemüete gît den vogellîn . daz hilfet mich kleine , wan diu reine trôste aleine noch daz herze mîn . ire brûnez hâr , ire ougen klâr , ire rôter munt hât mich verwunt biz an den grunt , swie vrô ich doch gebar .