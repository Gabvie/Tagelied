winter , dir sî widerseit , wan ich wile belîben vroelîche an dem muote . weidenlîche ûf mînen eit wile ich gar vertrîben dîner strenge ruote , wan ich hân sô vrô gedingen , daz dîn griuze wunderbreit in mînes herzen huote niender mac gedringen . ich wile in dem suse varn ( wer wile mich des wenden ? ) durch die lieben reinen . wie mohte ich nû wesen arm , sît ein tac mir enden mêr sol , des ich meine , danne ein jâr ? des wile ich singen ûf den tac , mir ist sô warm , wile ieman verpfenten mir nâhe gelingen ? endelîche daz herze mîn wepfet in dem lîbe , sam ez habe vunden ein nest vollez vogellîn . ûf gelückes schîbe stên ich nû ze stunden . mîner sælden miewunne , tuo genâde an mir nû schîn , sô daz mir belîbe stât der vröuweden brunne .