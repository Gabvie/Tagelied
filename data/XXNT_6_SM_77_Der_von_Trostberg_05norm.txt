nû ist des meien schoene , man hoeret süeze doene . die werden zît ich krône : der winter wile zergân . er ist vile gar geswachet : der liebe sumer machet , daz durch den klê nû lachet manic bluome wolegetân . nû stât bekleit diu heide mit wünniclîcher wât : si ist worden vrî vore leide , mit liehter ougenweide manic anger schoene stat . ouwê , hæte ich ire hulde , von der ich kumber dulte ! des wunsches übergülte lît an der vrouwen mîn . si ist ganzer tugende ein krône und pfliget ire zühte schoene . solte ich ir süezen lône sô lange vremede sîn , sô sage ich ez iu , vrouwe minne , daz ich an iu verzage : ich verlüre gar die sinne . nû helfent , küninginne , von senelîcher klage !