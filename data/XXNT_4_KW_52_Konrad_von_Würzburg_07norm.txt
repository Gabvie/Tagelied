sehet an die wünniclîchen zît , diu mit spilenter güete gelfe rînem|hüete bringen aber sol ! diu heide in liehter varwe lît von des meien bluote : vröuwederîche gemüete zimet den jungen wole . zieren kan sich daz gevilde , grüene sint berc unde tal , dâ diu liebe nahtegal und diu lerke wilde sanges ein unbilde schellent überal . meienbluot hôchgemuot senendes herzen sinne minniclîchen tuot . geblüemet schône stât der plân : dâ von wile ich kôsen . ûz der velse klôsen brunnen klingent dâ ; man sihet durch grüenez gras ûf gân gelwe zîtlôsen ; bî den rôten rôsen glenzent vile blâe ; durch die swarzen dorne lachet wîziu bluot vile manicvalt : die sehs varwe treit der walt , der von doenen krachet unde ûz loube machet kleider wole gestalt . meienbluot hôchgemuot senendes herzen sinne minniclîchen tuot . sô wole dem manne der nû sî vrô von wîbes minne ! dem wirdet ûze und inne wünnen vile bereit : wande im der bernten boume zwî gruonet nâch gewinne , daz im sîne sinne machet vile gemeit . liep nâch herzeliebe denket unde mîdet leiden pîn , sô diu bluot ire gelfen schîn sînen ougen schenket , und diu lerke klenket in daz ôre sîn . meienbluot hôchgemuot senendes herzen sinne minniclîchen tuot .