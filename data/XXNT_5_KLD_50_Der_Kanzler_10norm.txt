winter kalt , dîn gewalt tuot mit rîfen ungestalt anger ouwen heide breit . snêwez twanc machet kranc kleiner vogel süezen sanc . des ist nahtegal verzeit . glanze varwe sint verswunden mit den meie hiure entwarp bluomen bluot schoene und guot ; des wirdet manic herze unvruot . diz kumet von den winden scharpf . swie diu zît trûren gît , swie diu heide in jâmer lît , doch ist lieplich trôst dâr an . wîbes gunst sorgen brunst loschet mit der minne kunst swem ir guote vröuwede gan . wîp sol man vür bluomen schouwen , wîben dienen hoehet muot . minnen wan lieben kan man dem wîbe , wîp dem manne ; daz|ist der werelte hôheste guot . wîplich zuht sender suht gît von mannes herzen vluht . wole dem manne der schouwen mac ein wîp guot wole behüeten , treit sîneme stæten holden muot ; der sî vrô naht unde tac . wart ie bezzer ougenweide danne ein reine schoene wîp ? endelîche sunder wîc aller wünne ist überrîche wîbes name und wîbes lîp .