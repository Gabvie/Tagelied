walt und ouwe und diu heide diu stênt aber in wünniclîcher wât . in der schouwe liehter kleide sich der anger nû gewarnet hât . alle vogel sint ûz leide . sô ist des veldes ougenweide wole gezieret mit der grüenen sât . manigen wundert wes ich trûre alde von weme ich habe die senenten klage . ich hân hundert nâchgebûre den ich doch der mære niht en|sage . ist ire wille gein mir sûre , sô nimet mich des vile untiure , obe ich gên ire holdez herze trage . liep âne ende , vore in allen ich hân iemer mich zuo dir verpflihtet . liep , nû wende maniges kallen ! maniger sprichet , si gewer mich niht . daz ist ein ungevüegez schallen . mohte ab ich ir wole gevallen , sô|ne ruochte ich wes ieman boeser jihet .
