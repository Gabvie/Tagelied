nû singe ich , als ich êr sanc : wile aber ieman wesen vrô ? daz die rîchen haben undanc und die jungen haben alsô ! wiste ich , waz in würre - daz mohten si mir gerne sagen - , sô hülfe ich ire schaden klagen . swâ sô liep bî liebe lît gar vore allen sorgen vrî , ich wile , daz diu sumerzît den zwein wole erteilet sî . sumer unde winter , der zweier êren ist sô vile , daz ich beide loben wile . hât der winter kurzen tac , sô hât er die langen naht , daz sich liep bî liebe mac wole erholen , daz êr dâ vaht . waz hân ich geredet ? ouwê , jâ hæte ich baz geswigen , sol ich iemer sô geligen . wer gesach ie bezzer jâr , wer gesach ie schoener wîp ? daz en|troestet niht ein hâr einen unsæligen lîp . wizzet , swem der ane|genget an dem morgene vruo , dem gêt ungelücke zuo . swâ sô liep bî liebe lît gar an allen sorgen vrî , merket , ob des winters zît den zwein wole gesetzet sî . waz hân ich gesprochen ? wê , dâ solte ich hân geswigen , sol ich iemer sô geligen ! ich wile einer helfen klagen , der ouch vröuwede zeme wole , daz si in alsô valschen tagen schoene tugent verliesen sol . hier bevore wær ein lant gevröuwet umbe ein sô schoene wîp : waz sol der nû schoener lîp ?