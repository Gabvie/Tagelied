ez sint guotiu niuwe mære , daz die vogel offenbâre singent , dâ man bluomen sihet . ze|den zîten in dem jâre stüente wole , daz man vrô wære , leider des en|bin ich niht : mîn tumbez herze mich verriet , daz muoz unsanfte unde swære tragen daz leit , daz mir beschihet . diu schoenest und diu bezziste vrouwe zwischen dem rôten und der siuwe gap mir blîdeschaft hier bevorn . daz ist mir komen al ze riuwen durch tumpheit , niht von untriuwen , daz ich ire hulde hân verloren , die ich zerbezzesten hæte erkoren oder in der werelte mohte schouwen . noch sêre vürhte ich ire zorn . al ze hôhe di minne brâhten mich ûz dem sinne . dô ich ire ougen unde munt sach wole stên und ire kinne , dô wart mir daz herze enbinnen von sô süezer tumpheit wunt , daz mir wîsheit wart unkunt . des bin ich wole worden inne mit schaden sît ze maniger stunt . daz übel wort sî verwâten , daz ich nie kunde verlaten . dô mich betrouc mîn tumber wân , der ich was gerende ûz der maten . ich bat si in der kartâtn , daz si mich müeze al umbevâhen . sô vile hæte ich niht getân , daz sî ein wênic ûz strâten durch mich ze unrehte wolte stân .