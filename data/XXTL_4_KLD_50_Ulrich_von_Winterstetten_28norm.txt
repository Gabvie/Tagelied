bî liebe lac ein rîtær tougenlîche die naht biz an den tac . der minne pflac mit im diu minniclîche . die minne er widerwac , biz_daz der wahtær sanc ez taget . daz von in beiden wart geklaget . ach herzeliebiu vrouwe mîn , sô sprach der rîtær wolegemuot , ich wæne ez müeze ein scheiden sîn . ez wart niht lanc daz dâ mit nâhem smucke ergie ein umbevanc mit armen blanc und herziclîchem drucke , der liep gein liebe twanc . diu vrouwe sprach mîn senenter lîp und ich vile siufteberndez wîp bin iemer mêr an vröuweden vrî , sol ich dir , hêrre , niemer mêr geligen alse nâhe bî . ouwê und ach ! der jâmerbæren scheiden ir beider herze brach , daz dâ geschach von den gelieben beiden : daz schuof in ungemach . der rîtær sprach gehabe dich wole ! dîn lîp ist maniger tugende vol : mîn herze dir belîbet hier . si sprach sô vüre mîn herze hin ! der wehsel dâ mit kusse ergie .