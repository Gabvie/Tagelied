wart ich ie von guotem wîbe wole gemuot , daz|ist gar ein niht . ich en|weiz , wie ich die zît vertrîbe , sît diu hôchgemuote jihet , daz si welle niene verdriezen mîner nôt . ô|wê , sol ich niht geniezen gotes willen , daz|ist der tôt . sælden vruht , der ougen süeze , gunnet mir der arbeit , daz ich , vrouwe , iu dienen müeze , daz wirdet mir ein sælicheit . ich wile iemer durch iuch êren alliu wîp . nieman kan mîn leit verkêren âne got wan iuwer lîp . kunde ich hôhen lop gesprechen , des wær ich ir undertân , swie si welle in zorne rechen , des ich niene begangen hân . ich en|habe doch gegen ir decheine schulde mêr , wan_daz ich si mit triuwen meine . sehet , wie daz ire güete stê .