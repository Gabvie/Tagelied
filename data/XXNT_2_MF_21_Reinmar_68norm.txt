swelich wîp wile , daz man si niht en|zîhe und si dem zîhene gar gelîch tuot , daz ire lop dâ bî wahse und volgedîhe , des hân ich keine wîse keinen muot . si mac entriuwen sô gebâren , daz si vile lîhte ein wort bejaget , daz si krenket in ire jâren . ich en|ruoche , wer ez dem keiser saget . sô hê , sô dâ , sô dort , sô allenhalben nimet al diu werelt an guoten dingen abe . in dem plâne und ûf den hôhen alben , ich wæne , diu werelt enkeinen winkel habe , ez sî dâ wîlent baz gestanten , den ez bî disen zîten stê ; und minneret vröuwede in allen landen , und ist doch sünden mêr denne êr