minniclîchiu minne , nû wege durch güete , daz mich disiu liebe gesehe und ich sî , sô daz ich gewünne vrô niuwe gemüete , daz ich dirre sorge werde êrlîchen vrî . kæme ich iemer dar , dâ ich si vünte , niemer ich erwünde , ich redete ze künde , ob mich iener trüege mîn dienest nâher bî . nû hât sich geniuwet der walt zehen jâre , daz ich niemer sît niuwe vröuwede gewan . hæte ich des getrûwet , daz si mit dem vâre mich ir dienen hiez , dô si mich ergewan , sehet , sô hette ich mich an ir gerochen , ich hette ir gebrochen , ich hette gesprochen : als ir mir sint vrouwe , als bin ich iuch man ! daz habe ich versûmet : ich türe allen wîben , si hât mich ze mâle und bin ich erbar . hæte ich dô gerûmet , dô si mich hiez belîben , sô mohte ich nû dienen wole her oder dar . des en|mac niht sîn : ich muoz ir neigen . si mac mich wole zeigen den liuten vür eigen unde mac mich schetzen : die maht hât si gar . ich en|mac niht gelougen , ich sî ir gevangen : des en|gan ich nieman ûf ertrîche baz . und ist daz sô tougen , daz si mit ire wangen noch mit ougen nie der gelîch en|gesaz . sehet , wie guot gesellen ist diu reine : allez daz ich meine , daz meinet si kleine ! trage ich zuoze|einer holt , sô treit si gegen mir haz . nimet daz niht ein ende , daz kostet ein sterben mich vile senenten man : dâr zuo bin ich gestalt . solichen schaden wende , niht lâze mich verderben , minniclîchiu minne : dû hâst ire gewalt ! alde ich wile kempfen vore dem rîche mit ir sicherlîche , daz ich niht entwîche , ob ich langer trüeje die nôt manicvalt .