ich vant si âne huote die vile minniclîche eine stân . jâ , dô sprach diu guote : waz wellt ir sô eine her gegân ? vrouwe , ez ist alsô geschehen . sagent , wâr umbe sint ir her ? des sulet ir mir verjehen . mînen senenten kumber klage ich , liebe vrouwe mîn . wê , waz sagent ir tumber ? ir mügent iuwer klage wole lâzen sîn . vrouwe , ich en|mac ir niht entbern . sô wile ich in tûsent jâren niemer iuch gewern . neinâ , küninginne ! daz mîn dienest sô iht sî verloren ! ir sint âne sinne , daz ir bringent mich in solichen zorn . vrouwe , iuwer haz tuot mir den tôt . wer hât iuch , vile lieber man , betwungen ûf die nôt ? daz hât iuwer schoene , die ire hânt , vile minniclîchez wîp . iuwer süezen dô|ne wolten krenken mînen stæten lîp . vrouwe , niene welle got . werte ich iuch , des hætet ir êre ; sô wær mîn der spot . sô lâzent mich noch geniezen , daz ich iu von herzen ie was holt . iuch mac wole verdriezen , daz ir iuwer wortel gegen mir bolet . dunket iuch mîn rede niht guot ? jâ si hât beswæret dicke mînen stæten muot . ich bin ouch vile stæte , ob ir ruochent mir der wârheit jehen . volgent mîner ræte . lâzent die bete , diu niemer mac beschehen . sol ich alsô sîn gewert ? got der wer iuch anderswâ , des ir an mich dâ gert . sol mich danne mîn singen und mîn dienest gegen iu niht vervâhen ? iu sol wole gelingen , âne lôn sô sulet ir niht bestân . wie meinent ir daz , vrouwe guot ? daz ir deste werder sint unde dâ bî hôchgemuot .