wole mich dirre stunde ! die solte ich entvâhen mit gesange , ez ist rehte an der zît ; obe ich daz wole kunde , dar sô solte ich gâhen . wan gehoert vogel singen widerstrît . dâr zuo dringent durch daz gras bluomen maniger leie : ich kam selbe dâ daz was . willekome , hêrr mîje mir und ouch der vrouwen mîn ! ich wile sîn , swie sô si gebiutet , mînes herzen troestærîn . herzelieber mære der wart ich vile dicke von der minniclîchen vrouwen mîn . ich wær âne swære wan_daz ich erschricke : durch die lieben trâge ich senden bin . daz ist endelîche wâr : liebe nimet die sinne , liebe machet missevar . wizzet daz ich brinne in der liebe alse ein gluot . vrouwe , tuot wole an mir vile tumben , daz|is|wâr , sô sît ir guot . wære ich niht ein tumber , sô liez ich mîn singen , sît ez ist der lieben gar ein wint . ich hân grôzen kumber , den mac si wole ringen . vrouwe , ûz senden sorgen mich entbint . ir sulet mir genædic wesen , liep , mînes herzen wünne , sô mac ich vile wole genesen . liehtiu spilentiu sunne , troestet mich vile senden man , sît ich gân iu wole aller êren , gedenket wole dâr an . ouwê senenter sorgen ! swie sô ich gebâre , doch tuot si mir an dem herzen wê . die trage ich verborgen . stille und offenbâre diene ich ir : waz wile siu liebe mêr ? willes , ich singe ir , wîls ich sage , welich , ich trûre , ich lache . ich weiz wole der lieben klage : ich diene ir ze swache . vrouwe minne , wüeget daz daz mir baz tuo mîn troestærinne , der ich noch nie vergaz . mit zwein blanken armen ein vile lieplich twingen ist mir senendem knehte wilde gar . si sol sich erbarmen : nâch den selben dingen jâmert mich ; got gebe daz ich ez ervar ! tougen minne ist mir unkunt , lieplîche twingen tiure . wile ire rôsevarwer munt , sô vröuwe ich mich hiure . troestet , vrouwe , ez ist an der zît : sorge lît mînem herzen nâhe , des ir gewaltic sît .