swenne ich bî der vile hôchgemuoten bin , sô muoz ich wole von schulden vröuwede hân . si hât betwungen allen mînen sin : ich bin ir dienestes iemer undertân . sô wole mich des , daz ich si ie gesach , sît si wendet sorge und ungemach . ire vile minniclîcher lîp der liebet vür alliu wîp . swer mir âne alle schulde sî gehaz , dem müeze wole von schulden leit geschehen . ist er mir vîant , sô sage umbe waz , ob man im der volge mac gejehen . der boesen haz ich gerne dienen wile : swâ ich die weiz , dâ ist mîn gar ze vile . swer sî mir mit triuwen bî , der sî vore allem leide vrî .