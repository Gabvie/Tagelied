maniger klaget die schoenen zît und die liehten tage , sô klage ich , daz mir ein wîp getuot , diu mir leit zuo sorgen gît . ouwê dirre klage ! waz ist mir vür senentez trûren guot ? aller vogel singen , aller bluomen schîn , alle wîp und wîbes kint , swaz dâr lebende sint , troestent mich niht wan sô daz sol sîn . mich hât leit in trûren brâht und ein sente klage , diu mich niht wan trûren lêren wile . mir hât lônes ungedâht , der ich mîne tage habe gedienet ûz der mâze zile . wer sol mir nû lônen , und gelît si tôt ? geschihet des niht und stirbe aber ich , vrouwe mîn , nû sprich , ûf wen erbe ich danne dise nôt ? hilf , hilf , guot wîp , lâ besehen , ob dû brechen maht sorgen bant ; mîn vröuwede hinket dâr|an . mir mac liep von dir beschehen : dâr zuo hâst dû|ez brâht . dîne güete bite ich unde man . manlich dienest , wîplich lôn gelîch ie wac , wan an dir , vile sælic wîp ; kumber treit mîn lîp die vernanten zît naht unde tac .