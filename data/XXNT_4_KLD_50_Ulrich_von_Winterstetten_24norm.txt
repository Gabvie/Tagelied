ich wile aber singen . doch möhte ich von sus getânen dingen baz siuften unde klagen . ô|wê grôzer leide ! mich vröuwet niht der anger noch diu heide noch singen unde sagen . mich vröuwet niht der tam berc noch diu gîge ; hêrre ich harpfen unde rotten , an dem muote ich sîge : von der reinen , der ich dicke nîge , muoz ich die swære tragen . ich hân leit und ungemach , sît ich si von êrst gesach : ach und aber ach ! diu vile süeze reine ahtet ûf mîn senen harte kleine . dem tuot si wole gelîch . dâ begât si sünde . swie vile ich des mit gesange kunde , doch lebete si vremediclich . mir tuot wê daz si mich senden smâhet und diu liebe mînen sanc niht in ire ôre entvæhet . dâ von kumber mir in|daz herze gâhet ; des bin ich sorgen rîche . ich hân leit und ungemach , sît ich si von êrst gesach : ach und aber ach ! gruoz von rôtem munde der vergât mich leider ze aller stunde ; des muoz ich vröuwede lâzen . lieplich ougenblicke die vergânt mich zwirent alsô dicke : wie sol mîn leit zergân ? mich vröuwet niht diu sunne noch der mâne , nieman kan mich troesten wan diu reine valsches ane . wilt diu minniclîche wolegetâne , sô mac ich vrô bestân . ich hân leit und ungemach , sît ich si von êrst gesach : ach und aber ach ! ich habe ir gesungen und gesprochen vile mit lobenter zungen daz bezziste daz ich kan . wile si des vergezzen , sô hât ungemüete mich besezzen . trût minne , sich dâr an ! wîc daz uns diu liebe stê gelîche alde daz si mir ûz gedanke hinnen vüre entwîche : jâmer tuot vile dicke sorgen rîche mich vröuwedelôsen man . ich hân leit und ungemach , sît ich si von êrst gesach : ach und aber ach ! swer mir guotes gunne und der mînen kumber merken kunne , der spreche ir iemer wole . der si lobet mit worten , der hât mîne gunst an allen orten . daz ich verdienen sol . ich bin ir gebunden gar vür eigen . dem si guotes gan , der ist gescheiden von den veigen . wolte si genâde an mir erzeigen , sô würde ich vröuwedenvol . ich hân leit und ungemach , sît ich si von êrst gesach : ach und aber ach !
