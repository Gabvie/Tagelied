wole mich daz ich ie den muot gewan daz ich mir sô sælic wîp erkôs ! ich wænen in der werelte iht lebet ein man der sô selten sî von sorge erlôst umbe ein lop der lieben vrouwen mîn , diu mir ist vore al der werelte baz danne liep , und muoz daz iemer sîn . si en|weiz niht wie liebe si mir tuot mit ire tugent und mit ire werdicheit . swenne ich durch si hoehe trage den muot , wole mich danne süezer arbeit ! hân ich sorge , die gesenftet wole diu vile liebe , wirdet si mir beschert : waz wünne ich danne lîden sol !