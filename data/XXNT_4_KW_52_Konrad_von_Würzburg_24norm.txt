swer sich dâr|an stoezet , daz diu milte künne geben bresten unde ein armez leben , der ist ein gouch : swer si bescheidenlîchen hât , des gelt wirdet erschôzet und mit êren underweben . acker wîsen unde reben si mêret ouch : an guote milte niht zergât . als alliu wazzer ûz dem mer gewalticlîchen giezent und dâr|în aber vliezent : alsô gât des milten zer wider heim aldurch daz jâr . dîn rede ist wâr : got gap ie gebenter hende rât . ich briuwe unde kiuse , daz ein tugende blinder man , der nie liehten prîs gewan , vile ofte gert durhliuterlîcher wirde breit . einer vleidermiuse wole ich den gelîchen kan , diu des nahtes vliuget an ein glanzez swert , dâ man ez blôz ze|den handen treit , und snîdet dâr|an ze tôde sich . swer lûter lop wile rüeren , des er niht sol vüeren , dem wirdet ez sô schadelich daz er dâr|an versêret wirdet : vile schanden biret ein unverdienetiu werdicheit .