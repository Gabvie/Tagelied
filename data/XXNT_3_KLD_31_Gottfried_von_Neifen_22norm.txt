heide und ouwe stuont mit bluote gein des süezen meien güete : die sint beide worden val . dâr zuo wile der winter twingen kleiner vogel süezes singen , daz si swîgent überal . daz solte ich von schulden klagen : sô klage ich ein ander nôt . solte ab ich ez der lieben sagen , mich jâmert nâch ire minne mêr danne nâch den liehten rôsen rôt . wê waz wunders lît an wîben , sît ire güete kan vertrîben senne|dem herzen sente nôt ! der in lieplîche sihet in ougen mit gewalte und dâ bî tougen , dem ist al sîn trûren tôt . ist im rehtiu liebe bî , sô ist beiden danne wole . minne tuot si sorgen vrî ; si stricket beidiu herze in ein und wendet kumberlîche dole . wîp , dîn minniclich gebæren kan der senden herzen varen : wîp , dû bist ein süezer name : wîp , dû kanst wole vröuwede mêren : wîp , dû kanst wole vröuwede lêren : dir ist wîplich êre zam . wîp , dû gîst ouch hôhen muot : wîp , dû gîst ouch vröuweden vile : wîp , dû bist vertrûren guot : des muoz ich iemer sælic sîn . dû bist der weide wünnespil . süeze minne , mîne sinne jâmert nâch der lieben minne . minne , hilf , ez ist an der zît . minne , dû kanst trûren swenden , hôchgemüete in herze senden : minne , dîn gewalt ist wît . minne , ich bin dir undertân : minne , wis gewaltic mîn . ô|wê minne , solte ich hân ire minniclîchen wîbes lîp , sô wær mîn trûren gar dâ hin . minne , weist dû wen ich meine ? minne , ez ist diu liebe aleine der ich mich vür eigen jach ; minne , ez ist diu minniclîche , minne , ez ist diu sælderîche . weist dû , minne , waz beschach dô ich jungest was bî ir unde ich vore der lieben saz ? minne , sich , dô tæte dû mir daz ich vore liebe niht en|sprach und ich mîn selbes gar vergaz .