ich en|wile nû niht mêr trûren : es wirdet rât , swie gar versmâhet mîn dienest der vile guoten . sunnenblic vile heize nâch schûren gerne gât : vile lîhte erstât mîn trôst nâch swæren muoten . ein munt Rôtær danne rôt der hât vile mir gedröuwet . ich hoffe , er mich noch vröuwet . swie sô sêr sie|ez lenget , doch wirdet schîn daz arc begin guot ende dicke brenget . hende wîz , vile weich , dâr inne sint vür wâr , ob ich daz tar sprechen , niht harter beine . alle mînes herzen sinne nement wâr ire ougen klâr als ich got solte meinen . mir wær nôter danne nôt deich an ire genâde wunde . vür alle mîne sünde wolte ich lîden buoze , daz ire munt mich tûsent stunt kuste mit guoter muoze . ich hæte liet gar vorhticlîche ze ir gesant : êr würde entbrant von mir der rinne mitalle ein wort sprach sie zorniclîche . sâ zehant vile gar verswant al mîn vroelîchez schalle . stürbe er tôter danne tôt , weiz got , ich en|troeste in niemer , doch wile ich dienen iemer dem sæligen wîbe , die wîle lebet und kûme strebet diu sêle in mînem lîbe .