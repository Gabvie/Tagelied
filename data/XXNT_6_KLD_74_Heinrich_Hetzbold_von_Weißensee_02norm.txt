nû wünschet alle der süezen daz si mich noch meine in der liebe als ich sî und daz ire lôslîchez grüezen mich doch twinge aleine : des wünschet ouch mir . swenne ich ir wangen bedenke und ire munt , sô hât mich gar ze ir gevangen diu vile zarte reine : mir wart vröuwede entzunt . ich sach ire munt sam ein rôse : swer des kunde warten an ire wengelîn , dâ brach durch wîz rôt sô lôse . ich tete unreht : hochgarten nante ich grüebelîn . vore senendem smerzen wart mîn vröuwede ganz . si hiez ie trût in dem herzen , die_wîle wir starten an der schoene glanze ? sæjet an ire munt , in ire ougen und brüevet ir kinne unde merket ire kele , der ich muoz iemer vile tougen den lîp und die sinne an ire genâde bevelhen . diu ist âne ende gewaltic nû mîn : ich valte ire herze unde hende , genâde , ein keiserinne , ich muoz dîn eigen sîn .