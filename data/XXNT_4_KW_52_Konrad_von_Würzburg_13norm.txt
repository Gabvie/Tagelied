jârlanc vrîet sich diu grüene linde loubes unde blüejete guot ; wunder guote bluot des meien êr der werelte bar . gerner ich durch liehte bluomen linde hiure in touwes vlüejete wüet danne ich wüetete vluot des riefen nû mit vüezen bar . mir tuont wê die küelen scharpfen winde . swint vertânez winterleit ! durch daz mînem muote sorge swinde . wint mîn herze ie kûme leit , wande er kleiner vogellîne vröuwede nider leit . ô|wê daz diu liebe mir niht dicke heilet mîner wunden vunt ! ich bin vunden wunt von ir : nû mache si mich heil . senentez trûren lanc breit unde dicke wirdet mir ze|allen stunden kunt : wile mir künden stunt gelückes , sô vinde ich daz heil , daz si mich in spilente vröuwede kleidet . lît an mir niht lange wert : ire gewant mir ungemüete leidet . kleit nie wart sô rehte wert sô diu wât der mich diu herzeliebe danne wert . werelte , wilt dû nû zieren dich vile schône , sô gip dînen kinden wint , der niht winden kint zuoneren müge : daz|ist mîn rât . swer mit stete diene dir , des schône ; hilf im sorge binden . vinde die dich vinden ; bint si zuo dir , gip in hordes rât , reiniu wîp : den rât meine ich ze guote . muot und zuht ist in gewant : swen si kleident mit ire reinen muote , guot und edel daz gewant ist , dâr|umbe ich ûz ire dieneste mich noch nie gewant .