leider winter ungestalt , ûzwert halt ! dîn gewalt sêre smâlt , dîn kraft dultet bruoch und spalt , dîn müle niht mêr mâlt . sanc der vogel ungezalt dîn entgalt und der walt ; des dich schalt spruch der werelte manicvalt . nû ist dîn runs verswalt . wole ûf , rienen , junc und alt ! snêwe sint versnalt . werdiu jugent , dû wesen salt vröuwen balt ; leit verschalt , trôstes walt , sît verstôzen und vervalt sint die rîfen kalt . jârlanc sol er sîn gemeit swem ein meitminne treit diu daz meit daz ûz zühten nie geschreit . vröuwede ist im bereit . sehet sô dulte ich arbeit unde leit : sich entseit bî rîchheit milte gebennes ; underscheit erge vore ire heit . schande hât ûf mînen eit wîte sich zerspreit . lützel vröuwet mich heide breit unde ire kleit grüene und wît , swie si ez sneit , sît die hêrren sint verzeit hiure an milticheit . schande starc als ein elfant ûz gesant kumet gerant in diu lant , vüeret vürsten an ire hant die dâ sint geschant . tugenden wert die sint erblant unde erwant unerkant . gar zertrant tuont der edeln schildes rande die dâ bôsheit hânt . milt sich hinder kerge want birget als ein vast . êren veste sint verbrant , ire gewant stêt verpfant . sît gemanet ir , die man bî tugent ie vant , mîdent schanden bant .