ich solte ein lützel mîner langen swære klagen allen wolegemuoten liuten umbe ein wîp . der kan ich soliches niht gesingen noch gesagen , sî verderbe an allen vröuweden mir den lîp . swie gerne ich vroelîche sünge , alsô man wîlent sanc , des wile si mir niht wizzen minniclîchen danc . dâr zuo sint die liute unvrô : die uns vröuwede solten mêren , der muot stêt nû leider niht alsô . swie gar ich âne herziclîche vröuwede sî , doch sô vröuwe ich dirre sumerwünne mich . wan einer hande sorge bin ich noch niht vrî , daz die lügenære an mir vertoerent sich . ir vogel , singet iuwern sanc : sô singe ich mite in einem süezen dône , daz was ie mîn site , bluomen und der grüene klê tuont uns wole : dâ bî tuot mir der valschen liute vröuwede unmâzen wê . ich hân des reinen süezen wîbes werdicheit aldâ her gesungen mîne bezzisten tage und habe ire lop gemachet in der werelte breit : dâ bî wendet si ze seine mîne klage , iedoch en|lâze ich mîner bezzisten triuwe niht : ich singe ir und spriche ir wole , swaz mir geschihet , sît si sô manige tugende hât . ô|wê daz mîn langer dienest alsô lützel in ire herze gât .