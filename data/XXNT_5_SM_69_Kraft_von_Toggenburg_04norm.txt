diu liebiu sumerwünne ist komen mit liehter ougenweide . wir hân der vogel sanc vernomen ( in tete der winter leide ) : si vröuwent sich der vile schoenen zît , diu mich dâ vröuwet vile kleine : ein swære an mînem herzen lît , die kan mir nieman dâr|abe genemen wan diu vile guote aleine . würde aber mir ire helfe erkant , sô hôrte man mich singen ûz hôhem muote sâ zehant von minniclîchen dingen . êr mac ich wole gesingen niht , daz vroelich sî gesungen , mir gebe diu liebe an vröuweden pfliht , nâch der mîn herze manigen tac mit stete hât gerungen . sît al mîn vröuwede an ir nû lît , sô solte si baz êren mich senden man , jâ wær ez zît , und al mîn leit verkêren . wile si niht wenden mînen pîn , sô hât mîn vröuwede ein ende . ir tuot mir schiere helfe schîn , ê_daz mîn vröuwede alsô zergê : vile sælic wîp , daz wende !