hêrre , wer hât sie begozzen mit der milche und mit dem bluote ? ich en|kan sie niemer an|gesehen , mir en|werde wole ze muote . diu vile lôse guote , ire loeselîchez mündelîn benimet mir die sinne mîn , daz ich nâch ir wüete . ich en|gesach mit mînen ougen nie kein mündelîn sô hêre . sie hât mich betwungen , swar ich landes var , daz ich muoz wider kêren . inniclîchen sêre beiz si mich in mînen munt , dô ich si kuste zuo einer stunt . sie reizet alle unêre . weiz got , ich hæte ir daz bîzen nâch vergolten in der ôsterwochen . sicherlîche , ich grîfe ir in daz ouge , sô hân ich mich gerochen . waz hân ich gesprochen ? wirdet sie des an mir gewar , daz ich alsus mit zorne var , sie kumet dâ her gekrochen . wê mir sîn , daz er mir alsô sêre dröuwet , ez werde mir ze leide . er mac lîhte wænen , daz ich sîn erbeite an einer heide , dâ wir uns beide versuochen aller unser maht , ich bringe in lîhte sigehaft , êr_denne uns ieman scheide . ich hæte im alle wîle vore gestân , ob mich diu huote lieze . mîne vriunde die vürhtent , daz ich werde wunt mit sînem scharpfen spieze . daz er mich erschieze , des ich gar âne angest bin . schiuzet er , sô stîche ich in , sô sehe , waz er es genieze .