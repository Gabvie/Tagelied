ich klage dir , mîje ich klage dir , sumerwünne , ich klage dir , liehtiu heide breit , ich klage dir , ouge brehenter klêr ich klage dir , grüener walt , ich klage dir , sunne, ich klage dir , - , senentiu leit , daz mir diu liebe tuot sôwê wellt ir mir helfen pflihten , sô trûwe ich daz diu liebe müeze rihten sich ûf ein minniclîchez wesen . nû lât iu sîn gekündet mînen kumber durch got und helfet mir genesen . waz tuot si dir ? lâ hoeren uns die schulde , daz âne sache ir iht geschê von uns , wan daz ist wîser sin . in liebem wâne habe ich wole ire hulde : swanne aber ich vürebaz ihtes jê si jihet , ich sterbe êr solich gewin mir von ir werde ze teile . daz ist ein tôt an minniclîchem heile . ouwê daz ich si ie gesach , diu mir in herzelieber liebe reichet sô bitterlîchez ungemach . ich meie wile den bluomen mîn verbieten , den rôsen rot den liljen wîz daz si sich vore ir sliezen zuo . sô wile ich sumerwünne mich des nieten , der kleinen vogele süezer vlîz daz der gein ir ein swîgen tuo . ich heide breit wile vâhen si , swenne si wile nâch glanzen bluomen gâhen ûf mich , und wile si halten mir . nû sî von uns erwiderseit , der guoten : sus muoz si sîn genædic dir . ich brehenter klê wile dich mit schîne rechen swenne si mich an mit ougen sihet , daz si vore glaste schilhen muoz . ich grüener walt wile abe mîn loubær brechen , hât si bî mir ze schaffenne iht , si gebe dir danne holden gruoz . ich sunne wile durchhitzen ire herze ire muot : kein schatehuot vür switzen mac inner mir gehelfen niht , si welle dînen senden kumber swenden mit herzelieber liebe geschihet . ich Vênus wile ir allez daz erleiden swaz minniclîche geschaffen ist , tuot si dir niht genâden rât . ô|wê sol man si von den wünnen scheiden , êr wolte ich sterben sunder vrist , swie gar si mich betrüebet hât . wilt dû dich rechen lâzen , ich schaffe daz gar aller vröuweden strâzen ir widerspæhenic müezen wesen . ire zarter lîp der mohte es niht erlîden : lât mich êr sterben , sî genesen .