heide und anger und diu tal , diu hât der winter aber val gemachet und die ouwen unde ouch dâr zuo den grüenen walt , der êr mit vröuweden was bestalt : dâ mac man inne schouwen vile kalten rîfen , der kan vogel sweigen ire süezen sanges sunder wân . nû muoz ich kumber mit in hân , diu liebe welle mînen kumber neigen . der sumer urloup hât genomen : mit vröuweden müeze er wider komen mir und manigem mere , und daz diu liebiu vrouwe mîn noch wende mînen senenten pîn diu guote und diu vile hêre , der ouch mîn herze nie vergezzen wolte noch niemer mêr vergezzen wile ! si hât sô maniger tugende vile : ich dinge , ire minne werde mir ze solde . wie konde lieber mir geschehen , danne ob ich wîlent mohte sehen ein wîp schoene unde reine ? diu hât mînes herzen vröuwede hin , dâ|von ich âne vröuwede bin : daz ahtet si vile kleine . waz wile diu minniclîche eht an mir enden ? des muoz mich iemer wunder hân . si wile gewalt an mir begân , wile si niht schiere mînen kumber wenden . swie selten liebe mir geschihet , doch habe ich guote zuoversiht ze mîner vrouwen minne . ich dinge , daz si mir verjage vile senden kumber , den ich trage in herzen und in sinne . mich kan von senenten sorgen nieman bringen , ez tuo diu minniclîche alsô , diu machet mich wole , wile si , vrô . mir kan mîn swære nieman baz geringen . diu minne wile , daz ich sî vrô . wie tuot si sælderîche sô , daz si mir trûren machet ? si en|twinget niht ein reine wîp sô sêre , als si tuot mînen lîp , nâch der mîn herze krachet . in disen zwein sô kan ich niht gebâren : in herzen sên und ûzen vrô . wie tuot si reine , guote sô ? si wile mich lâzen in disen zwein verjæren .