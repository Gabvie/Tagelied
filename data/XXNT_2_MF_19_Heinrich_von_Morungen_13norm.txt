leitlîche blicke unde grôzlîche riuwe hânt mir daz herze und den lîp nâch verloren . mîn alte nôt die klagete ich vür niuwe , wan_daz ich vürhte der schimpfære zorn . singe aber ich durch die , diu mich vröuwet hier bevorn , sô velsche durch got nieman mîne triuwe , wan ich durch sanc bin ze der werelte geboren . maniger der sprichet : nû sehent , wie der singet ! wære im iht leit , er tæte anders danne sô . der mac niht wizzen , waz mich leides twinget . nû tuon aber ich rehte , als ich tete aldâ . dô ich in leide stuont , dô huop si mich gar unhôhe . diz ist ein nôt , diu mich sanges bedwinget . sorge ist unwert , dâ die liute sint vrô . diu mînes herzen ein wünne und ein krône ist vore allen vrouwen , die ich noch hân gesehen , schoene unde schoene , diu liebe allerschoenest ist si , mîn vrouwe ; des hoere ich ir jehen . al diu werelt si sol durch ire schoene gerne sehen . noch wære zît , daz dû mir , vrouwe , lônest . ich kan mit lobe anders tôrheit verjehen . stên ich vore ir unde schouwe daz wunder , daz got mit schoene an ire lîp hât getân , sô ist des sô vile , daz ich sihe dâ besunder , daz ich vile gerne wolte iemer dâ stân . ô|wê , sô muoz ich vile trûric scheiden danne , sô kumet ein wolken sô trüebez dâr under , daz ich des schînen von ir niht en|hân .