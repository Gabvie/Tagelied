jâ klage ich die sumerzît : winter gît sorgen vile , der wile des nû niht lâzen . er nimet uns sô liehten schîn . vogellîn süezer schal überal des muoz zergân . ich klage noch mêr : man sach vrouwen loselîche gân ûf den plân des nû niht geschihet ; daz tuot uns wê . vrouwen wünne liebet sich baz , danne allez , daz ieman sihet : des jihet doch manic man . ir zartlich gebæren tuot mannes muot vröuweden vol , der wole kan wünne entstân . ez tuot ouch wê dem , den sende nôt gevæhet , wan diu lât kume den man ( ) , swie ez ergê . er mac sich erweren niht , der an|sihet ein zart wîp , sîn lîp kom danne in nôt . ob si schoene ist , wole|gestalt , manicvalt wirdet sîn ger , swenne er sihet ire munt rôt . ich weiz bî mir : swâ ich mîn vrouwen ie gesach , ich dâhte : ach , wannen solte ich noch mich künden zuo dir !