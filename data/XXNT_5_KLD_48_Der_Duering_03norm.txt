in êre bernter blüejete ich mîn vrouwen vant schoene unde klâr die hêren tugende rîche . mit iemer wernter güete si mich ze ir gebant . sage ich unwâr , diu sælde mir entwîche . got sî bewâr mit williclîchem muote . mîn wunsch ist gar daz mir diu reine güete noch wege alsô daz hôh mîn sin stê , vrî sî leide als ich dâ her gewesen bin . wirdet mir der trôst von ir , mîn sorge ist hin . hier , vröuweden sendærinne , reine sælic wîp , ein balsamsmac mînes lîbes und des herzen , dû trûrennes swenderinne , sît dîn werder lîp kan unde mac erwenden grôzen smerzen , dû sorgen slac , verderbærinne leides , mîn liehter tac , bedenke dich des eides der tougen mir von dir geschach , dô ich dich , sældenbære , in senden riuwen sach : waz hôher vröuweden mir dâ von zerbrach . waz sol ein guotlich lachen mir ze maniger stunt , ire senfter gruoz , sît si mich sus verderbet ? den kan sô muotlich machen ire vile rôter munt ; si tuo mir buoz , vile trûrennes ûf mich erbet . ei , herze , tuo|ez , lâ dar dîn tumbez werben ! vür wâr ich en|muoz : ich sol bî ir ersterben . ire lieplich blic , ire stric mich hât . ich spehe , sê swar ich welle : niemer wirdet mîn rât , si trôste mich , an der mîn leben stât .