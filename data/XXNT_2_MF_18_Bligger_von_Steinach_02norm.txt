er vünte guoten kouf an mînen jâren , der âne vröuwede wolte werden alt , wan si mir leider noch ie unnütze wâren . umbe einez , daz wær als ein trôst gestalt , gæbe ich ir driu , sô vürhte ich den gewalt . des gêt mir nôt . wie sol ein man gebâren , der âne reht ie sîner von entgalt ? bevünte ich noch , waz vür die grôzen swære , die ich nû lange an mînem herzen hân , bezzer danne ein stæter dienest wære , des würde ein michel teil von mir getân . hülfe ez mich iht , sô wære daz ie mîn wân : swer alliu wîp durch eine gar verbære , daz man in des geniezen solte lâzen . ich vünte noch die schoenen bî dem Rîne , von der mir ist daz herze sêre wunt , michels harter , danne ez an mir schîne unde würde ir mîn swære kunt , diu mir ist alse Domas Saladîn und lieber mohte sîn wole tûsent stunt .