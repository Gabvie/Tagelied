ich vröuwe mich maniger bluomen rôt die uns der meie bringen wile . die stuonden êr in grôzer nôt : der winter tete in leides vile . der meie wile|es uns ergetzen wole mit manigem wünniclîchen tage : des ist diu werelt gar vröuweden vol . waz hilfet mich diu sumerzît und die vile liehten langen tage ? mîn trôst an einer vrouwen lît von der ich grôzen kumber trage . wile si mir geben hôhen muot , dâ tuot si tugentlîchen an , und daz mîn vröuwede wirdet guot . swanne ich mich von der lieben scheide , sô muoz mîn vröuwede ein ende hân . ô|wê , sô stirbe ich lîhte von leide daz ich ez ie mit ir began . ich|ne weiz niht , vrouwe , waz minne sint . mich lât diu liebe entgelten vile daz ich der jâre bin ein kint .