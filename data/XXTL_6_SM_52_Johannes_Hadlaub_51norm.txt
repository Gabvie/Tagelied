sich vröuwet ûf die edelen naht ein geslaht minnære harte , des sîn vrouwe ruochen wile . sô der tac sîn lieht verlât , sehet , sô gât si an die warte , als si hânt geleit ire zil . sô kumet er gegangen tougenlîche unde rüert daz tor sô lîse iesâ . sô si daz erhoert , diu minniclîche , sô sprichet si : mîn hêrre , bist dû dâ ? er sprichet : eteliu vrouwe , jâ . tuo mir ûf , vile wünnerîche , daz ich dich alumbevâ ! im wonet wilde vröuwede bî , swanne si daz tor entsliuzet , und daz gehoert der werde man , und si engegen im danne ûf tuot : daz ist ein guot , des niht verdriuzet beider lîp sô lobesam . si vuorte in mit ire sô wîzen hende vür ire bette , durch der huote bant , alsô stille , daz eht nieman wende . wie schier si sich danne entkleidet hânt ! si gênt ze|meinene , liep bewant wirdet dâ wole mit liebem ende : in wirdet beiden minne erkant . wer mohte bezzer vröuwede hân , des en|kan ich niht volspehen , als si hânt die naht sô gar ? dâ wirdet manic umbevanc lieplîche lanc , dâ mac geschehen manic kus sô valsches bar . dâ wirdet brust an brust sô wole gedrücket , daz dâ sorgen mac belîben niht , beider lîp zesamene nâch gesmucket , dâ von dâ daz liebeste liep geschihet . doch hânt si die zuoversiht , daz in vröuwede wirdet verzücket , sô der wahtær tages jihet .