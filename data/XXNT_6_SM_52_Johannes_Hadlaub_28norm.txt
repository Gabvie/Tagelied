winter hât voreboten ûz|gesendet , die hânt vogel süezen sanc erwendet , sô velwent si dem sumer sîne schoene vâr . der boten heizet einer sûriu bîse , diu lêrt manigen hiure ziterwîse ; sô heizet einer twer , der trüebet die tage klâr . dâr|nâch wirdet man snêwes und rîfen schier gewar . winter bringet uns sorge her und anderswâr , wünnen bar werdent diu lant sô gar . sô sach man ouch dicke an schoenen vrouwen wünnen mêr danne man nû müge geschouwen : si bergent nû keln blanc unde neckelîn und ire houbet wîze hende ouch dicke . winter wendet uns süezer ougenblicke . man sach durch kleine ermel blanker arme schîn . sô sach man in wîplîche stên ire kleinen lîn . nû wellent siu sich ziehen in die stûben hin , liehter schîn wile leider tiure sîn . doch muoz ich vore allen nüeten klagen , daz mich lât mîn vrouwe jâmer tragen ; si tuot gelîch , wie si mîn niht müge minne hân . swaz ich dâr|nâch trôstes an si muote , gân sî mir niht heiles , diu reine , guote , sô ist gar verloren , daz ich mich an si lâzen . nû en|mac ich es niht , wan si ist sô wolegetân . doch en|sol si lîhte den muot niht iemer hân : ûf den wân dinge ich noch senenter man .