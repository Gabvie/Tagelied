daz ich den muot iemer von ir bekêre , sô grôz unstæte ich vile gerne verbire : mîn herze stât niht sô , daz ez mich lêre daz ich mich iemer gescheide von ire , unde ire gebærde die râtent ez mir ; die sint sô süeze , daz ich niemer mêre kein ander wîp mohte minnen sô sêre . ire schoenen lîbes hât got michel êre . ire schoeniu zuht alsô senfte unde reine lât mich daz herze von ir scheiden niet . hier mit ich keine an|der vrouwen niht meine wan diu mir alsô gar vriuntlîchen riet . dâ bî sol si wole bekennen diu liet und daz ouch wizze , an|der vrouwen decheine habent an mir umbe ire minne vile kleine : sus diene gerne ich in allen durch eine . mir ist der muot worden trüebe unde swære , wande men sol doch niemer gein ire werden rât , sît si geloubet von mir boesiu mære , gein der mîn herze alsô guotlîchen stât . ein teil si an mir vergâhet sich hât . si hæte|es êre daz|si ire zorn verbære , unze ich gein ir sô gar unschuldic wære . ô|wê wes zîhent mich die lügenære ! niemer muoz ich sanfte erbîten der stunde dazz|ich mich von ire scheide , swie|ez joch mir ergât . ob si mir niht ire genâden verbünde , sô daz beschæhe , sô würde mîn rât . ire rôter munt , der sô guotlîchen stât , ob si mir den wole ze küssenne gunde unde alsô , daz ez doch nieman bevünte , daz herzeleit ich vile sanfte überwünde .