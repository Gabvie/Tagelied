in dem aberellen sô die bluomen springen , sô loubent die linden und gruonent die buochen , sô habent ire willen die vogele und singen , wan si minne vinden , aldâ si suochen an ire genôze , wan ire blîdeschaft ist grôz , der mich nie verdrôz . wan si swigen al den winter stille . dô si an dem rîse die bluomen gesâhen bî den blaten springen , dô wâren si rîche ire manicvalten wîse , der si wîlent pflâgen . si huoben ire singen liute und vroelîche , nider und hôhe . mîn muot stât alsô , daz ich wile wesen vrô . reht ist , daz ich mîn gelücke prîse . mohte ich erwerben mîner vrouwen hulde ! kunde ich die gesuochen , als ez ir gezæme ! ich sol verderben al von mîner schulde , si en|wolte ruochen , daz si von mir neme buoze sunder tôt ûf genâde und durch nôt . wan ez got nie gebôt , daz dechein man gerne solte sterben .