ûz hôher âventiure ein süeze werdicheit hât minne an mir ze liehte brâht ; ich sûfte ûz herzeliebe , swenne ich denke dar , dô si mir gap ze minniclîcher arbeit , als ich in wunsche hæte gedâht , sô zarte ein wîp des ich mich iemer rüemen tar , und doch alsô daz ez ir niht ze vare stê . si gap in grôzer liebe mir ein rîchez wê : daz muoz ich tragen iemer mêr , ich en|ruoche wem ez ze herzen gê . mich bat mîn muot daz ich der lieben künde nam , sô wole und wole mich iemer mêr . mîn volliu ger , mîn ougenweide und al mîn heil , dô si mir durch diu ougen in daz herze kam , dô muoste ich werben baz danne êr gein der vile klâren lôsen alze lange ein teil . herze unde sinne gap ich ir ze dieneste hin , al mîner vröuweden ursprinc unde ein anebegin : si gap mir des ich iemer bin vrô , unde ist doch mîn ungewin . reht alse ein rôse diu sich ûz ir klôsen lât , swenne si des süezen touwes gert , sus bôt si mir ire zuckersenten rôten munt . swaz ie kein man ze|der werelte wünne entvangen hât , daz ist ein niht : ich was gewert sô helfe berntes trôstes , ach der lieben stunt ! kein muot ez niemer mêr durchdenket noch volsaget waz lebender sælde mir was an ire gunst betaget . mit leide liebe wart gejaget : daz leit was vrô , diu liebe klaget . diu minne en|darf mich strâfen ruomes , ze|wâr si en|darf : swie gar ich umbevangen hæte erklâren zarten süezen lôsen lieben lîp , nie stuont mîn wille wider ire kiusche sich entwarp , wan_daz sich in mîn herze tete mit ganzer liebe daz vile minniclîche wîp . mîn wille was den ougen und dem herzen leit , dem lîbe zorn daz ich sô trûten wehsel meit . diu ganze liebe daz besneit und ouch ire kiuschiu werdicheit . nû habe er danc der sîner vrouwen alsô pflæge als ich der reinen senften vruht . ich brach der rôsen niht und hæte ir doch gewalt . si pflac mînes herzen ie und pfligete noch alle wege . ei , swenne ich bilede mir ire zuht , ô wirdet mîn muot an vröuweden alsô manicvalt , daz ich vore lieber liebe niht gesprechen mac al mînes trôstes wunsch und mîner sælden tac . nieman sô werde mêr gelac als ich , dô mîn diu liebe pflac .