nû wile aber der kleinen vogel singen , daz ist wâr , hier niht langer sîn . alsô wile der leide winter twingen alliu jâr liehter bluomen schîn . ich en|kan in dem walde niht ein grüenez krenzel vinden . wâ mite sol mîner vröuweden trôst ire reidez hâr bewinden , der man schône bî der güete jihet ? dô mîn ougen si allrêrest ersâhen , wole der zît , daz was mîn gemach : dô saz ich ir sunder huote nâhen , daz mir sît niemer mêr geschach . wie si hieze , des vrâgete ich . dô jach si balde schône , si seite sô ie langer , sô ie lieber . got ire lône , alsô hât si mir genennet sich . êr daz|es anders ieman lieber wære danne mir , sanfter wære ich tôt . ich hân sus der herzelangen swære vile von ir und der senenten nôt . ich bin ir ie langer , sô ie leider vore genennet . ô|wê daz mich ire güete niht genædiclîche erkennet ! dâ von wirde ich lônes selten vrô . sô ich gemeiniclîchen muoz gebâren , sô ist ire spot allez deich gesage unde jihet , ich welle ire êren varen . nû durch got hoeret mîne klage : si wile daz ich vremede sî und dar mit triuwen sinne . si mac ez hân vür si : ich wile es mêr , hantes niht vür minne : ich solte eteswenne ir wachen bî . die liehten lieben süezen tage reine die sint zergân ouwê leider von der trüeben zît , dâ von ich wære ganzer vröuweden eine , wan durch den wân der mir liebet unde nâhe lît umbe ein kint dar alle mîne sinne gewendet sint . erwirbe ich sîne minne , sô wirde ich geil unde hân der werelte mînen teil . daz ist ein wîp dar ich mich hân gewendet nû manigen tac . an der vinde ich niht wan kindes muot . mich hât mîn herze lange dar gesendet daz ringe wac ire genâde , als ez noch leider tuot . hæte ire lîp nâch mînem willen guote , si wære ein wîp diu mich von ungemüete wole schiede gar . nû ist des niht : noch singe ich iemer dar .