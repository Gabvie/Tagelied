sumer unde sumerwünne wonent niht ze rehte sich , noch die vogel in ire künne , noch die liute , dunket mich . nû , waz sol ich danne singen , obe ich gerne singen wile , sît unvuoge wile vürdringen alliu vröuwedehaften spil ? hövischlich tanzen , vroelich lachen was bî niuwen zîten wert : daz wile wætlîche widerswachen , sô daz man ez ze nihte gert . rouben , brennen , übel râten , daz ist nû ein gæber site . doch die jenez dâ gerne tâten , was dô , wæne ich , baz dâ|mite . waz kan wîbe und wîbes êren und ire güete sîn gelîch ? die ez ze guote wellen kêren , danne ist niht sô sældenrîche . obe daz iener wirdet gekrenket , daz lîhte einiu missetuot , swer dâ krankes zuo gedenket allen wîben , daz ist niht guot . ich weiz ein in hôhem muote , diu ist sô gar ein wîben wîp , und ire sîn stat sô ze guote , solte eht iemer wîbes lîp herze vröuwen , daz si wole solte mannes herzen machen vrô . er sî niht man , der daz niht wolte : alse ich bin , ich wolte ez sô . sulen die alten vür die jungen vröuwede gerne , daz missezimet : daz des rehtes reht verdrungen , swaz unwæger vür genimet . doch wirdet mit der wegerschanze manic vile wætlich spil verloren und an trügelîchem glanze dicke sûr vür süeze erkoren .