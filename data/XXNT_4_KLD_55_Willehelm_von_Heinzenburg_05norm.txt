ein kiuschlich munt , zwei rôsevarwe wange hât mîn ouge ersehen ; des diene ich ir mit mînem niuwen sange ; dâr zuo sô muoz ich jehen daz ich bin ire eigen . wile diu liebe herzeliebe an mir erzeigen , sô|ist mir wole geschehen . vile schoene wîp , nû tuo|ez durch dîne êre , lâ mich niht langer gern ; und kunde ich vile , sô spreche ich doch niht mêre wan dû solt mich gewern des ich gein dir sinne . ich bin sô vrô , wirdet mir dîn hôchgelobetiu minne , diu kan vröuwede bern . vile guotez wîp , lâ mich niht sô verderben , wande ich dir heiles gân . mîn herze muoz nâch dînen minnen sterben , daz bringe ich niemer danne , ez ne|welle dâ belîben . ich diene dir in dem herzen mîn vore allen wîben swaz ich dienen kan .