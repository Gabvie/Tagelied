loup gras bluomen vogel singen vore dem walde und in den ouwen , ûf der heide rôsen rôt , die der meie uns kunde bringen , dâ mac man den rîfen schouwen . doch klage ich ein ander nôt : von der minniclîchen süezen , diu mich lieplîche solte grüezen . minne daz solt dû mir büezen , sît ich mich der lieben ie ze dieneste bôt . sît mîn senentez herze weinet nâch der lieben die ich dâ meine ( wê wâr umbe tuot ez daz ? ) , unde ire herze ist unvereinet daz ez nâch dem mînen wîne , minne , sich daz ist dîn haz , den ich sender sicher dulte gar âne alle mîne schulde . minne , hilf mir umbe ire hulde , daz si mich nâch wîbes güete troeste baz . solte ich sie vile minniclîche sehen als ich si ze einem mâle sach , sô wær mîn vröuwede grôz unde wære in sælden rîche . wan_daz mich ire minne strâle in daz senente herze schôz , daz ist diu unverheilet wunde . obe ire trôst mir die verbünde mit ire rôsevarwen munde , wê , wer wære an vröuweden danne mîn genôz ! ich wænen ieman kunne erdenken waz man wünne bî den wîben vindet ; sie gênt hôhen muot . swer den sorgen welle entwenken , der sol stæte an in belîben , wan si sint vertrûren guot . swem si lieplîche blickent tougen in diu herzen mit den ougen , daz weiz ich wole sunder lougen daz ez von gemuoten wîben sanfte tuot . ich hân minniclîche gesungen der vile lieben und der minne : doch lât sie mich trûric stân . sô ist mir senden niht gelungen an mînes herzen küninginne : dâ von wile ich singen lâzen unde wile mich von ir scheiden . got der gebe gelücke uns beiden . wære ap ich ein wilder heiden , mîner triuwe solte ich baz genozzen hân .