der sumer hât den meien vroelîche vür gesant , der sol vröuwede heizen und daz er sî erkant , wan er vertriben was . ir kint , ir sint niht laz , ir brüevent in , er bringet iuch bluomen unde gras . zwô brûne brâwe , die hânt mich dâ verwunt sêre und anderswâ . swelich vrouwe trûric wære , diu sol wesen vrô ! ich sage ir guotiu mære : ez mæjet hiure alsô , daz aller vrouwen heil ûf gât ein michel teil . ir kint , ir sulent mit vröuweden jârlanc wesen geil . ein kele wîz hât wole den prîs : si machet mich ( ) an jugende Grîs . nû wünschent algemeine , daz mîn leit zergê , die ich mit triuwen meine ( diu tuot mir dicke wê ) , daz ich ir werde erkant , ire kus , der wære ein pfant , den ich vür tûsent marke neme sô zehant . ein umbevanc mit armen blanc , des wünschent dem , der den reigen sanc !