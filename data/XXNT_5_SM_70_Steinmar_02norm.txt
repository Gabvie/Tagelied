swenne ich komen wile von swære , sô gedenke ich an ein wîp : diu ist schoene und erbere , daz ire tugentlîcher lîp hoehet mînen senenten muot , als einen edelen valken wilde sîn gevider in den lüften tuot . süezer wunsch bî allen wîben , dîn hânt êre diutischiu lant . dû kanst herzeleit vertrîben und entbinden sorgen bant . dîn sint geêret alliu wîp , alsô hêre und alsô reine ist dîn vröuwedebernder lîp . ich wânte , ûz dem himelrîche mich ein engel lachete an , dô ich si sach sô minniclîche : gar von aller swære ich kan . ich wart aller vröuweden vol , als ein sêle von der wîze , diu ze himelrîche sol .