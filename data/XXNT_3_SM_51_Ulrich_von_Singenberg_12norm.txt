swer minniclîche minne mit minniclîchem lîbe habe , der sol sich des niht sûmen , sô der tac ûf gê , er entdwinge sîne sinne sînes herziclîches liebes abe , durch_daz sîn künfticlîchiu vröuwede werde als êr : sô mac diu vriuntschaft wernte wole belîben , ouch sint gewis , swaz man wile übertrîben , daz dâ daz wole vile lîhte ane|dem ende wirdet ein wê . nû hoere , trûtgeselle , sô sprach daz wünniclîche wîp , wie nâhe mir daz wecken an mîn herze gât ! ich welle sô en|welle , sô vürhte ich , daz dîn minne mich an vröuweden gar verderbe , diu niht mâze hât . ich wæne , an mir diu mâze welle unmâzen : wilt|dû mich alsô dicke senende lâzen , daz ist ein dinc , daz mir den lîp niht lange lât . ô|wê , mînes herzen herze , dû wilt mîn herze brechen abe ! wan êr dir iht geschehe , sô müeze mir geschehen ein unverheilet smerze , dâ man niht vüre gebieten kan . sus stêt gegen dir mîn wille , des muoz ich verjehen . dâ wart ein lieplich kus nâch herzesêre , dâr|nâch mit rehter güete ich en|weiz waz mêre : dâ sol man noch gedenken unde niht gesehen . sol ich nû von dir scheiden , sô muoz doch ungescheiden sîn getriuwes herzen triuwe , der ich hân gepflegen gein dir , sît minne uns beiden geselliclîche liebe erwarp . sô hân ich alles trôstes mich an dich bewegen : mich kan niht wan dîn eines trôst getroesten , ich bin den bezzisten obe : daz wirdet ze|dem boesesten , wirdet mir von dir niht herziclîcher triuwe segen . mîn vröuwede und mîn sinne , mîn lîp , mîn leben , mîn sælde gar hât sô dîn liep in banden , daz ich dir niht mac entwenken stæter minne , und alsô stæter , daz mir ie dîn liep , dîn leit , dîn swære vür daz mîne wac . nû lâ mich , vrouwe , varn mit dînen hulden ! mir wære ein jâr ein tac bî dir von schulden . nû mac ez eht hier niht mêr gesîn : wole ûf , ez ist tac !