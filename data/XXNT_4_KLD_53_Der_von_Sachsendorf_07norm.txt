si ist sô rehte minniclîche , mîn vrouwe , daz si iemer sælic müeze sîn ! si tuot mich wole vröuwedenrîche . nû troeste , küninginne , mir daz herze mîn . sît dîn güete twinget mich , dû eine liep vore allen wîben , nû solt dû genædiclîche verdenken dich . mîn herze ist vrô ûf den gedingen , swer mit triuwen dienet , dem wirdet gelônet wole . des muoz ich wole von schulden singen , sît man rehter stete gerne danken sol . und wolte mich diu guote wern , sô wolte ich hôhes muotes belîben und wolte ouch iemer durch si aller wîbe entbern . si ist mînes herzen küninginne : waz dâr umbe , und wære ez al der werelte zorn ? muoz ich verliesen mîne sinne , mîniu jâr diu sint ze dieneste ir an geboren , des wolte ich gar âne angest sîn , ob si den willen mîn erkante , mir würde gelônet von der lieben vrouwen mîn . wer sol tanzen , wer sol singen , wer sol durch die schoenen vrouwen sîn gemeit ? wer sol sich ze vröuweden twingen , wer sol durch si lîden nôt und arbeit ? des wile ich gar âne angest sîn , ob si den dienest mîn erkante , mir würde gelônet von der lieben vrouwen mîn .