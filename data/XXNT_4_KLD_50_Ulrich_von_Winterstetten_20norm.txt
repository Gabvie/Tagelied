wole bekleidet stêt diu heide , anger und der grüene walt , bî der liehten ougenweide gehoert man stimme manicvalt in den ouwen , vogel dô|ne , meie en|wart noch nie sô schoene , den ich mit gesange kroene , noch sô rehte wole|gestalt . vrouwe , sich : dû solt mich troesten , sît ich minne dich . sich vröuwet al diu werelt gemeine gein der wünniclîchen zît . nieman trûret wan ich eine , sît si mir niht vröuwede gît , der ich diene in ganzen triuwen : diu wile mînen kumber niuwen . ich lebe in vile starken riuwen von den mæren iemer sît . vrouwe , sich : dû solt mich troesten , sît ich minne dich . ane got sô hât mîn nieman den gewalt als si wole hât . itewîzet mir daz ieman , stüente ez dem als ez mir stât , er geloubete mir ze|wâre : der ich diene sunderbâre , wie dû mîner jungen jâre vröuwede nider sîgen lât ! vrouwe , sich : dû solt mich troesten , sît ich minne dich . wer gesach ie krêatiure die man weiz in wîbes namen alsô schoene , alsô gehiure ( diu darf sich des niht beschamen ) , alsô kiusche und alsô guote , alsô tugenthafte in muote unde an êren sô behüete ? diu ist ein sælic wîp bînamen . vrouwe , sich : dû solt mich troesten , sît ich minne dich .
