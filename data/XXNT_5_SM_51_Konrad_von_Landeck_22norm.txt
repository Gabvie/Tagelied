Jârlanc valwet manic anger und ouch vile der liehten heidene , ô|wê und ouch der grüene walt . winter borget in niht langer , er ist grimme und unbescheiden : sô ist sîn twingen manicvalt . doch verklagete ich wole diu leit und die winterlîchen swære , trôste mich diu sældenbære , der mîn dienest ist bereit . die ich in dem herzen minne und in rehter liebe meine , diu ist gar gewaltic mîn . sich hânt alle mîne sinne gar vereinet durch si eine , doch muoz ich ir vremede sîn . wâfen senelîcher nôt ! wie sol mîn herze daz erlîden ? muoz ich si iht langer mîden , bin ich an vröuweden tôt . ich hân jâmer nâch der guoten , stæticlîchen alle stunde , durch daz si ist alse guot . ich wolte ir genâden muoten , daz si mir noch vröuwede gunde mit ire willen , ob si ez tuot . al mîn trôst lît gar an ir ! nieman sol mir daz verkêren , ob mich jâmer nâch der hêren , die mîn herze meinet mir . sît mîn herze mir si meinet , dâ von muoz ouch ich si minnen herziclîchen iemer mêr . wem sîn herze ein liep sô meinet , der mac wole herzeliep gewinnen . herzeliebe tuot niht wê , wan als ich ez bescheiden sol : ez ist ein minnegernter smerze . wâ gegen liebe gert daz herze , dâ vröuwet liep gedinge wole . sælic wîp , genâde sende mir , sît ich genâde muote : hilf , genâdenrîchez wîp ! Herzentrût , mir sorge wende : mîn vile liebez liep , daz guote , ungenâde mir vertrîp ! dîn genâde tuot mich vrô : wilt dû , vrouwe , dich erbarmen über mich vile senden armen , sô stêt mîn gemüete hôhe .