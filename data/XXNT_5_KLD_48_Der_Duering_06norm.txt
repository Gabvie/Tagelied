des leiden winters überleste sî verwâzen und sîn roup . der hât entverwet manic este , den hiure schoene stuont ire loup in hôher wirde , gar gewalticlîchen . dô muoste manigem herzen sorge entwîchen , diu nû betrüebet sint als êr mirrest wirs danne wê nâch der vile minniclîchen . mich wundert daz ich in dem herzen mîn sô rehte werde trage ein wîp diu mir sô manigen smerzen weget unde senente klage . trûtvrouwe , mînes herzen keiserinne , got weiz wole daz ich dich von herzen minne . wilt dû mir lange sîn gehaz , sô wizzest daz daz ez mir nimet die sinne . ez ist ein iemer wernte riuwe , diu mich undergangen hât . mîn leit ist alle tage niuwe , sît sô kleine mich vervâhet daz ich ire eigen bin und ire gesinde . mich hilfet niht mîn dienest her von kinde den ich ir williclîche tete . nû ist mîn bete daz mich ire trôst entbinde .