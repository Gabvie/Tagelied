ez ist nû tac . daz ich wole mac mit wârheit jehen . ich wile niht langer sîn . diu vinster naht hât uns nû brâht ze leide mir den morgenschîn . sol er von mir scheiden nû , mîn vriunt , diu sorge ist mir ze vruo . ich weiz vile wole , daz ist ouch im , den ich in mînen ougen gerne bürge , mohte ich in alsô behalten . mîn kumber wile sich breiten : ô|wê des , wie kumet er ez hin ? der hôheste vride müeze in noch an mînen arn geleiten . daz guote wîp ire vriundes lîp vaste umbevie : der was entslâfen dô . dô daz geschach , daz er ersach den grâwen tac , dô muoste er sîn unvrô . an sîne bruste drukte er sie und sprach : Jon erkante ich nie kein trûric scheiden alsô snel , und ist diu naht von hinnen alze balde . wer hât si sô kurz gemezzen ? der tac wile niht erwinden . hât minne an sælden teil , diu helfe mir , daz ich dich noch mit vröuweden müeze vinden . si beide luste , daz er kuste si genuoc . gevluochet wart dem tage . urloup er nam , daz dâ wole zam , nû merket wie : dâ ergie ein schimpf bî klage . si hâten beide sich bewegen , ez en|wart sô nâhen nie gelegen , des noch diu minne hât den prîs . ob der sunnen drî mit blicke wæren , si en|mohten zwischen si geliuhten . er sprach : nû wile ich rîten . dîn wîplich güete neme mîn war und sî deme schilt hiute hin und her nâch ze allen zîten . ire ougen naz dô wurden baz . ouch twanc in klage : er muoste von ir . si sprach hin ze im : urloup ich nime ze den vröuweden mîn : dû wilt gar von mir . sît ich vermîden muoz dînen munt , der manigen gruoz mir bôt , unde ouch dîn kus , alse in dîn ûzerwelte güete lêrte und dîn geselle , dîn triuwe : - weme wilt|dû mich lâzen ? nû kum schiere wider ûf rehten trôst ! ouwê durch daz mac ich strenge sorge niht gelâzen .