vröuwet iuch gegen der zît , die der sumer bringet . schouwent , wie der anger lît wole geblüemet und diu heide breit ! vröuwederîchen sanc manic vogel singet . meie habe es iemer danc , daz er walt und ouwe hât bekleit . des ist manic herze vrô . ich lebete ouch alsô , troeste mich ein sælic wîp , nâch der senet sich mîn senenter lîp . solte ich trûric stân , ob ich si muoz mîden , wê , wie wære daz getân ! ûf genâde stêt mîn muot vile hôh . man sol ungemach mit gedulte lîden . wole mich , daz ich si ie gesach ! machet si mich mit ire willen vrô , daz vröuwet ûf unses herzen grunt . roeselehter munt , tuo mich noch von sorgen erlôst ! an ire willen lît mînes herzen trôst . trage ich hôhen muot , daz kumet von ire güete . ire munt stêt in süezer bluot sam in touwe ein liehtiu rôse rôt . ire vile trûter lîp , der gît hôchgemüete . ich gesach nie lieber wîp noch sô guot vür senelîche nôt . swen ire güete troesten wile , der hât liebes vile . dâ von wünsche ich alle stunt , daz mich küsse ire wole geroeter munt . vrouwe , ich weiz vile wole , waz ich an dir minne : dû bist aller sælden vol , dû bist schoene und minniclich gestalt . dû bist valsches vrî , dû bist stæter sinne , dir wonet wîbes güete bî , dû bist senfter spruche und niht ze balt . dû bist kiusche , zühtic gar , dû bist wandels bar . dû hâst allez liebes teil , sælic wîp , got gebe dir iemer heil ! liep , dû liebest mir , liep , in rehter liebe . liep , nû lâ mich lieben dir , sît daz liep mit liebe lieber wirdet . liep , mich liebe alsô , daz mich leit verstiebe . liep , sô wirde ich liebes vrô , wan liep liep in herzenliebe biret . liep , sît_daz ich liebes ger , liep , mich liebes wær ! liep , dû bist mîn liebez liep . liep , die liebe zücket mir kein diep .