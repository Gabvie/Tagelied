aller sælde ein sælic wîp , tuo mir sô , daz mîn herze hôhe gestê . obe ich ie durch dînen lîp würde vrô , daz des iht an mir zergê . ich was ie der dienest dîn nû bist dû ez diu vröuwede mîn . sol ich iemer lieben tac oder naht gesehen , daz lâ , vrouwe , an mir geschehen . vrouwe , ich hân durch dich erliten , daz nie man durch sîn liep sô vile erleit . ich getar dich niht gebiten noch en|kan . tuo|ez durch dîne sælicheit . ich bin dîn : dû solt mich nern und gewaltes in allen wern . ich hân iemer eine bete , daz dû wole gevarst und dich baz an mir bewarst . vrouwe , ich hân niht mêr getân , dunket mich , danne diu liebe mir gebôt . ich en|kunde nie verlân , hôrte ich dich nennen , ich en|würde rôt . swer dô nâhe bî mir stuont , sô die merkære tuont , der sach herzeliebe wole an der varwe mîn . sol ich dâ von schuldic sîn ? ich verdiente den kumber nie , den ich hân , wan sô vile , ob daz geschach , daz ich underwîlent gienc vür dich stân und ich dich vile gerne sach . liez ich dô daz ouge mîn tougenlîchen an daz dîn , daz brâhte ich unsanfte danne unde lîhte dar . vrouwe , nam des ieman war ?