in den zîten von dem jâre , daz die tage sint lanc und daz weter wider klâre , sô verniuwet offenbâre diu mærlîchen ire sanc ; diu uns bringeten liebiu mære . got mac er sîn wizzen danc , swer hât rehte minne sunder riuwe und âne twanc . die mich dâr|umbe wellen nîden , daz mir leides iht beschihet , daz mac ich vile sanfte lîden , und wile dâr|umbe niht mîne blîdeschaft vermîden noch gevolgen den unblîden dâ nâch , daz si mich gerne sihet , diu mich durch die rehten minne lange pîne dolen lîhet . ich wile vrô sîn durch ire êre , diu mir daz hât getân , daz ich von der riuwe kêre , diu mich wîlent irrete sêre . daz ist mich nû sô vergân , daz ich bin rîche und grôz here , sît ich si muoste al umbevâhen , diu mir gap rehte minne sunder wîc unde wân .