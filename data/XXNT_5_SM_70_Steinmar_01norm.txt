sît si mir niht lônen wile , der ich hân gesungen vile , sehet , sô wile ich prîsen den , der mir tuot sorgen rât : herbestet , der des meien wât vellet von den risen . ich weiz wole , ez ist ein altez mære , daz ein armez minnerlîn ist reht ein marterære . sehet , zuo den was ich geweten : wâfen ! die wile ich lâzen und wile in|ez luoder treten . herbergest , underwint dich mîn , wan ich wile dîn helfær sîn gegen dem glanze meien : durch dich mîde ich sende nôt . sît dir gebewîn ist tôt , nim mich tumben leien vür in ze einem stæten ingesinde ! Steimar , sich , daz wile ich tuon , swenne ich nû baz bevinde , ob dû mich kanst gebrüeven wole . wâfen ! ich singe , daz wir alle werden vol . herbest nû hoere an mîn leben : wirdet , dû solt uns vische geben , mêr danne zehen hande ! - , hüenær , vogel , swîn , dermel pfâwen sulent dâ sîn , wîn von welhischem lande : des gip uns vile und heiz uns schüzzel schocken ! köpfe und schüzzel wirdet von mir unz an den grunt erlochen . wirdet , dû lâ dîn sorgen sîn , wâfen ! joch muoz ein riuwic herze troesten wîn . swaz dû uns gîst , daz würze uns wole , baz danne man ze mâze sol , daz in uns werde ein hitze , daz gegen dem trunke gange ein dunst , als ein rouch von einer brunst , und daz der man erswitze , daz er wæne , daz er vaste lecke . schaffe , daz der munt uns als ein abotisce smecke ! erstumme ich von des wînes kraft , wâfen ! sô giuz in mich , wirdet , durch geselleschaft ! wirdet , durch mich ein strâze gât : dâr ûf schaffe uns allen rât maniger hande spîse ! wînes , der wole trîbe ein rât , hoeret ûf der strâze pfat . mînen slunt ich prîse : mich würget niht ein grôziu gans , sô ich si slinde , herbest trûtgeselle mîn , noch nim mich ze ingesinde ! mîn sêle ûf einem rippe stât : wâfen ! diu von dem wîne dâr ûf gehüppet hât .