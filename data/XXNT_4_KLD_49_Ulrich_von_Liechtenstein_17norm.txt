vröuwet iuch , minne gernte manne , der vile wünnebernder sumerzît , vröuwet iuch : daz ist wole getân , wizzet daz iu vröuwede wirde gît . hôchgemuotes mannes jugent minnet werdes wîbes tugent . wîp sint reine , wîp sint guot , wîp sint lieber danne iht dinges si , wîp sint schoene und wolegemuot , wîp sint aller missewende vrî , wîp sint guot vür senentiu leit , wîp diu wegent wirdicheit . iemer müeze sælic sîn ire vile êren rîcher werder lîp . jâ meine ich die vrouwen mîn , sî vile reine süeze sælic wîp . si ist noch bezzer danne guot , schoene , dâ bî wole gemuot . wole mich daz ich si ie gesach ! wole mich des daz ich ir dienen sol ! wole mich daz ich nie gebrach mîne stæte an ir ! daz tuot mir wole . mir tuot wole ire wirdicheit , die man von ire güete seit . got sî mir als ich ir sî , got der müeze ir manige vröuwede geben , got der tuo si leides vrî , got der lâze mich die zît geleben , daz mir alsô wole geschehe daz si mîn ze vriunde jehe .