ez ist doch rehte klagelich , daz nû der sumer schoene von hinnen sol . er was sô maniger wünnen rîche , des hôrte man vogel dô|ne klingen sô wole . nû sihet man trüebetage : daz trüebet muot . doch ist mîn meistiu klage , daz mir niht tuot genâde kunt mîn vrouwe guot : si hât ire trôst sô lange vore mir behuot . doch ich mich niht erweren kan , mir müeze dicke ire güete ze herzen gên , swenne ich si sich sô wolegetân , sô mac danne mîn gemüete niht stille stên . wan ez wirdet danne sô wilde , sô mir wirdet kunt , wie zartlich stêt ire bilede : sô wirde ich wunt von minnen durch des herzen grunt und ouch von senentem jâmer lieplîche entzunt . nû hüete er sich , swer sehe dar und rehte kan geschouwen daz schoene wîp , wan er wirdet in der sêle gewar der wünnen mîner vrouwen : sô kumet sîn lîp in sô manicvalten sinne und ouch in ger nâch minniclîcher minne : sô kumet danne er in sente nôt , des bin ich wer . swer sich des mac erlâzen , jâ ruowet der !