swer in leide sî verswachet , der gedenc enzît , waz an wîben êren lît : wizzent , daz sîn senentez herze erlachet . wîbes minne vröuwede machet , wîbes er ist wît . wem ir güete helfe gît , wizzent , daz des hôchgemüete erwachet . wizzent , daz von wîben leit zerspringet : wîp sint hort , dâ man nâch êren ringet . swer ein wîp mit triuwen minnet , der hât vröuweden vile , ob diu minniclîchiu wile , wizzent , daz im herzeleit zerrinnet : liep im ( ) sînen muot besinnet . sîner vröuweden spil swendet im der sorgen vile , und er niht wan herzeliep gewinnet . hilf mit , süeze , minniclîchiu minne , daz ich einer hulde noch gewinne ! wenne sol ich vröuwede vinden ? ich bin ungesunt : trûren hât mich dâr verwunt , daz mich nieman reht kan verbinden . wolte aber sich mîn underwinten noch ire rôter munt , sehet , diu wunde wole den vunt , daz mîn leit , mîn sorgen muoste swinden . minne , hilf durch willen guoter wîbe , daz si mir noch sende nôt vertrîbe !