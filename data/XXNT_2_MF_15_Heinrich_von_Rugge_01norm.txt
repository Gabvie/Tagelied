ich sach vile liehte varwe hân die heide und al den grüenen walt . die sint nû beide worden val , und müezen gar betwungen stân die bluomen von dem winter kalt . ouch hât diu liebe nahtegal vergezzen , daz si schône sanc . ienoch stêt aller mîn gedanc mit triuwen an ein schoene wîp . ich en|weiz , ob ich es iht geniezen müge , si ist mir liep alsam der lîp . würde ich ein alsô sælic man , daz ich si lônes dûhte wert , in der gewalt mîn vröuwede stât , sô erwürbe ich , daz ich nie gewan , und habe ez doch an si gegert vile wole âne alle missetât . nû geschihet mir leide , ich en|weiz durch waz . ze güete ich ir noch nie vergaz . wile si mich des geniezen lâzen , si ist unde muoz sîn , an der ich stæte wile bestân . sô sælic man en|wart ich nie , daz ir mîn komen tæte wole und ouch dâr nâch daz scheiden wê , sît ich began , daz sich verlie mîn herze , als ez belîben sol , an ir mit triuwen iemer mêr . diu wünniclîche sündet sich . doch denke ich , si versuoche mich , ob ich iht stæte kunne sîn . solte ich ez bî dem eide sagen , sô was ez ie der wille mîn . vriundes komen wære allez guot , daz sunder angest mohte sîn . diu sorge diu dâ bî gestât : ich hân vernomen , daz stæter muot des trûric wirdet , daz ist wole schîn , swenne ez an ein scheiden gât : sô müezen solichiu dinc geschehen , daz wîse liute müezent jehen , daz grôziu liebe wunder tuot . dâ vellet vröuwede in senente leit , des sint siu beidiu unbehuot . minne minnet stæten man . ob er ûf minne minnen wile , sô sol im mînen lôn geschehen . ich minne minne , als ich ez began , die minne ich gerne minne vile , der minne minne ich hân verjehen . die minne erzeige ich mit der minne , daz ich ûf mîne minne minne . die minne meine ich an ein wîp . ich minne , wan ich minnen sol durch minne ire minniclîchen lîp .