ich wile mîn gemüete erjetten , daz niht sorgen dâr|inne sî : - , nû hilf mir treten . nû sint doch gedanke vrî , daz die nieman überwindet , ich hân vunden mir ein spil : der mir mînen vinger bindet , sô wünsche ich doch swaz ich wile . des solt dû mich niht erlâzen , sô wile ich dir mêre sagen , al mîn trûren wær verwâzen , mohte ich einen man verjagen . sich , der wile mich vröuwede noeten und doch sorge niht erlân : jô müeze er mich niuwen|stunt toeten , êr ich würde im undertân . liebe , den solt dû mir zeigen : lîhte vinde ich einen list daz wir in mit zuht gesweigen , alde den rât der bezzer ist . var vürder , betwungen minne ! vrîe liebe , gar verholen , diu ervliuget uns die sinne : süeze ist daz dâ wirdet verstolen . swer mit leide wile ertwingen liep , der toeret sich vile gar : liep liebe , leit leide erringen kan ; ich wile ze vröuweden schar . sælde und ire gesinde waltær die mit vröuweden sîn gemeit : vroelich jugent blüejent alter gît und ander werdicheit . wole zimet allen guoten liuten tugenthafter hôher muot . herzeliep mit wünschen trûten daz|ist vür ungemüete guot . nieman kan mich des erwenden , der mir tougenlîche ist holt , dem wile ich mîn herze senden : daz si sîner minne solte .