ich hân si vür alliu wîp mir ze vrouwen und ze liebe erkoren . minniclich ist ir der lîp . sehet , durch daz sô habe ich des gesworen , daz mir in der werelte niht nieman solte lieber sîn . swenne aber si mîn ouge an sihet , sehet , sô taget ez in dem herzen mîn . ô|wê des scheidenes , daz er tete von mir , dô er mich vile senente lie . wole aber mich der lieben bete und des weinenes , daz er dô begie , dô er mich trûren lâzen bat und hiez mich in vröuweden sîn . von sînen trehenen wart ich nat und erkuolte iedoch daz herze mîn . der durch sîne unsælicheit iemer arges iht von ir gesage , dem müeze allez wesen leit , swaz er minne und daz im wole behage . ich vluoche in , unde schadet in niht , durch die ich ir muoz vremede sîn . als aber si mîn ouge an sihet , sô taget ez in dem herzen mîn . ô|wê , waz wîzent si einem manne , der nie vrouwen leit noch arc gesprach und in aller êren gan ? durch daz müejet mich sîn ungemach , daz si in sô schône grüezent wole und zuo im redente gânt und in doch als einen bal mit boesen worten umbeslânt