in einem zwîvellîchen wâne was ich gesezzen und gedâhte , ich wolte von ire dieneste gân , wan_daz ein trôst mich wider brâhte . trôst en|mac ez niht geheizen , ouwê des ! ez ist vile kûme ein kleinez troestelîn , sô kleine , swenne ich ez iu gesage , ir spottent mîn . doch vröuwet sich lützel ieman , er en|wizze wes . mich hât ein haln gemachet vrô : er jihet , ich sule genâde vinden . ich maz daz selbe kleine strô , als ich hier vore gesach bî kinden . hoeret unde merket , ob si ez denne tuo : si tuot , si enttuot , si tuot , si enttuot , si tuot . swie dicke ich alsô maz , sô was ie daz ende guot , daz troestet mich - dâ hoeret ouch geloube zuo . swie liep si mir von herzen sî , sô mac ich doch wole erlîden , daz ich ir sî ze|den bezzisten bî . ich darf ir werben dâ niht mîden . ich en|mac , als ich erkenne , des gelouben niht , daz si ieman sanfte in zwîvel bringen müge . mir ist liep , daz die getrogenen wizzen , waz si trüege , und alze lanc , daz|si iemer rüemic man gesihet . dô got geschuof sô schône ein wîp , dô schuof er ire sô schoene sinne , daz man sie lobete vür manigen lîp : ire schoene ist ûzen , tump dâr inne . wie sol ich die erwerben , diu sô sælic ist ? mit mîner sælde erwirbe ich lützel dâ . ich wile mich rehte an ire genâde lâzen : jâ , daz ist mîn enderât und ouch mîn endelist !
