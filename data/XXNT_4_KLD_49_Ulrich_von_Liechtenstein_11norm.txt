vile sælic minne , habe ich nû getân den dienest den dîn gewalt mir gebôt , des sol dîn helfe geniezen mich lâzen : hilf , ob dû kunnest iht vür sente nôt daz dû vile süeze noch getroeste mînen muot , diu mich trûren tuot . nû vröuwet mich beide : ir sît doch beide guot . ir edeln vrouwen , ir vile reinen wîp , ich hân geworben mîn unde iuwer dinc . daz nieman meine mit valschen iuwern lîp , des wünsche ich iu . dâ bî sô ist mîn gerinc daz der vile guoten , der vile werden , werde schîn al diu stæte mîn . daz wile ich iemer besorgente sîn . ich wünsche iu vrouwen daz ir schoene lebet bî senenter liebe und âne swæren muot , und mir ze lône den wunsch widergebet , daz mîn gedinge noch werde sô guot , daz sie vile liebe die ich in dem herzen trage , nâch leitlîcher klage mir wegen müeze vile vroelîche tage . der werelte werde ich unwert als ein man der nie nâch êren noch vröuweden geranc , obe ich ir iemer gewenke dâr an , ich en|sî ir stæte unde sleht âne wanc . mîn trôst , mîn wünne , mîner sælden keiserinne sol sie eine sîn . des gert mîn stæte und al daz herze mîn . mich lât niht scheiden ir werdet süezer lîp von mîner stete noch daz herze mîn . mich kan unstæte dechein ander wîp ir niht gemachen , des muoz si mir sîn vore allen wîben ; wan ire güete ist sô guot daz ich hôhen muot hân von ire güete , swie sô si mir tuot .