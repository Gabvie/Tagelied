ich tuon mit disen dingen niht : ich trûre ein teil ze sêre . der mich sô vile gesorgen sihet , ich vürhte , er mir ez verkêre übel und anders danne wole . nû weiz ich , waz ich sprechen sol , wan ich en|kan niht mêre . wîlent dô man vröuwen mich sach , dô was mir wole ze muote . man hôrte wole , daz ich dô sprach vile manige rede guote . hei , waz mannes was ich dô ! nû würde ich aber lîhte vrô , der mîn schoene huote . verliesent mich , die vröuweden gernt , sô hât diu rede ein ende . die nû vile lîhte mîn entbernt , die windent danne ire hende . wê , daz si als übel gedenkent mîn , die doch sô guot dâ wellent sîn ! daz sint ire missewende . ich habe in anders niht getân , wan_daz ich sêre sinne dar , dâ ich ie geminnet hân und noch hiute minne . ouwê , daz ich des ie began ! des vürhte ich vile unsælic man grôzen schaden gewinnen . wê , ich bin sô gar verzaget ! daz|is|wâr , ich solte erwinden . ich hân sô vile dâ her geklaget , daz ez versmâhet den kinden . nû mac ich dienen anderswâ ! - nein , ich en|wile . mîn vröuwede ist dâ . dâ sol ich si vinden .