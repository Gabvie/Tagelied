ich wolte daz der anger sprechen solte als der sitich in dem glase und er mir danne rehte sagen wolte wie gar sanfte im hiure was , dô mîn vrouwe bluomen las abe im und ire minniclîchen vüeze ruorten ûf sîn grüenez gras . hêrr Angêr , waz ire vröuwede iuch muostet nieten , dô mîn vrouwe kom gegân unde ire wîzen hende begunde bieten nâch iuwern bluomen wolegetân , erloubet mir , hêrr grüener plân , daz ich mîne vüeze setzen müeze dâ mîn vrouwe hât gestân . hêrr Angêr , bitet daz mir swære büeze ein wîp nâch der mîn herze stê : sô wünsche ich daz ir blôzen wîzen vüeze noch hiure müezen ûf iu gên : sô geschadet iu niemer snê . wirdet mir von ir ein lîplich grüeze , sô gruot mîn herze als iuwer klê .