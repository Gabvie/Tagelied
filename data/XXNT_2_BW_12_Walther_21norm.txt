ich lebete wole und âne nît , wan durch der lügenære werdicheit . daz wirdet ein langer wernter strît . ir liep muoz iemer sîn mîn herzeleit . ez erbarmet mich vile sêre , di|ez als offenlîchen gânt und nieman guotes unbeworren lâzent . unstæte , schande , sünde , unêre : die râtent sie , swâ man sie hoeren wile . ouwê , daz man sie niht vermîdet ! daz wirdet noch maniger vrouwen schade und hât verderbet hêrren vile . mac ieman deste wîser sîn , daz er an sîner rede vile lûte hât , daz ist an mir vile kleine schîn . die werelt wole halbe gât an mînen rât , und hât mich doch sô verirret , daz ich iezuo lützel kan . ez mac wole helfen einem anderen manne , ich merke wole , daz ez mir wirret , und wile die vriunde erkennen iemer mêr , die guote mære niht verkêrent . wile ieman lôser mit mir reden , ich en|mac , mir tuot daz houbet wê . noch dulte ich tougenlîchen haz von einem worte , daz ich wîlent sprach . waz denne al zürnent sie umbe daz ? ich wile nû jehen , alse ich dô jach : ich sanc von der rehten minne , daz si wære sünden vrî . der valschen der gedâhte ich ouch dâ bî , dô rieten mir die mîne sinne , daz ich sie hieze unminne , daz tete ich . nû vêhent mich ire undertânen . sô helfe iu got , werde ich vertriben , ir vrouwen , sô behaltet mich . mîn vrouwe ist underwîlente hier , sô guot ist siu , daz ich des wæne wole . mîn herze en|schiet von ir noch nie . ist , daz ein minne die andern suochen sol , sô wirdet sie dicke ellende mit gedanken als ich bin . mîn lîp ist hier , bî ir sô wonet der sin . er en|wil von ir niht , daz ist ein ende . nû wolte ich , daz er ir næme guote war und mîn dâr under niht vergæze . waz hilfet , tuon ich die ougen zuo ? sô sihet iedoch mîn herze dar .
