der meie kumet mit schalle , die vogel singent alle , von maniger varwe rîche ist diu heide wünniclich . sich mac niht gelîchen den süezen minniclîchen reinen vrouwen guot , die vore valsche sint behuot . ein kus von rôtem munde der vrouwe von herzen grunde , dâr zuo ein umbevanc von zwein schoenen armen blanc . swer zuht und êre minne , der habe in sînem sinne daz er vröuwen sol ze allen zîten sprechen wole . er sol sie lieplîche grüezen mit senften spruchen süezen . sô beginnet sîn pflegen manic wünniclîcher segen . von rôtem munde ein lachen mac allez trûren swachen , ire spilenter ougen vunt machete ein herze lieplîche wunt . wîchet dem liehten schîne ! munde als die rubîne , wengel wole gevar , minniclîche und dâ bî klâr tragent süeze vrouwen . man sol sie gerne schouwen . vür allez daz nû lebet ire lop in hôhen werden swebet : mit hundert tûsent munden kan nieman vollegründen vrouwen werdicheit , ire lop , ire zuht , ire êre breit .