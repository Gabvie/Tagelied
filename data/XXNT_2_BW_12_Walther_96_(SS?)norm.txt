ein meister las , troume und Spiegelglas , daz si ze|dem winde bî der stete sîn gezalt . loup und gras , daz ie mîn vröuwede was , - swie ich nû erwinde , ich dunke mich alsô gestalt - dâr zuo bluomen manicvalt , diu heide rôt , der grüene walt , der vogellîn sanc ein trûric ende hât , dâr zuo der linde süeze und linde . sôwê dir , wellt , wie dirr gebende stât ! ein tumber wân , den ich ze|der werelte hân , der ist wandelbære , , wande er boesez ende gît . ich solte in lâzen , wan ich mich wole verstân , daz er iht gebære mîner sêle grôzen nît . mîn armez leben in sorgen lît , der buoze wære michel zît . nû vürhte ich siecher man den grimmen tôt , daz er mit swære an mir gebere . vore vorhten bleichent mir diu wangen rôt . wie sol ein man , der niuwan sünden kan , des hân gedingen oder gewinnen hôhen muot ? sît ich gewan den muot , daz ich began ze|der werelte dingen , merken übel unde guot , dô greif ich , als ein tôre tuot , ze|der winstern hant rehte in die gluot und mêrte ie dem tiuvel sînen schal . des muoz ich ringen mit geringen : nû ringe und senfte ouch Jêsus mînen val . heiliger Krist , sît dû gewaltic bist der werelte gemeine , die nâch dir gebiledet sint , gip mir die list , daz ich in kurzer vrist dich gemeine alsam dîne erwelten kint . ich was mit gesehenten ougen blint und aller guoten dinge ein kint , swie ich mîne missetât der werelte hal . mache mich reine , êr mîn unreine sêle versinke in daz verlorene tal .