swes vröuwede an guoten wîben stât , der sol in sprechen wole und wesen undertân . daz ist mîn site und ouch mîn rât , als ez mit triuwen sol . daz kan mich niht vervâhen an einer stat , dar ich noch ie genâden bat . dâ habe ich mich vile gar ergeben und wile dar iemer leben . mohte ich der schoenen mînen muot nâch mînem willen sagen , sô liez ich mînen sanc . nû ist mîn sælde niht sô guot , dâ von muoz ich ir klagen mit sange , daz mich twanc . swie verre ich sî , sô sende ich ir den boten bî , den si wole hoeret und eine sihet : der en|meldet mîn dâ niht . ez ist ein klage und niht ein sanc , daz ich der guoten mite erniuwe mîniu leit . die swæren tage sint alze lanc , die ich si genâden bite und sî mir doch verseit . swer solichen strît , der kumber âne vröuwede gît , verlâzen kunde , des ich niene kan , der wære ein sælic man .