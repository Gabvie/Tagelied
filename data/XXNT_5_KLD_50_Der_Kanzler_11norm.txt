var hin , verwâzen winter lanc , dîn getwanc wirdet noch kranc ; joch muost dû verswinden . der sumer wile berc unde tal überal âne zal gar von nôt entbinden . kalt is sihet man zervliezen ; daz kumet von der sunnen glanze . man sihet noch hiure hövischen tanze , manigen swanz unde kranz . man sol der verdriezen ? wîp diu sint dâr under besunder ganzer vröuwede ein anevanc und aller wünne ein wunder . habet urloup , rîfen unde snê, jârlange : durch den klê sihet man bluomen dringen . des sulet ir wesen an vröuweden balt , junc und alt : manicvalt gehoert man vogel singen . walt anger heide und ouwen liehter meie hât bekleit . nû wole ûf zuo der linden breit sunder leit swer gemeit schoenheit welle schouwen . wîp diu sint dâr under besunder ganzer vröuwede ein anevanc und aller wünne ein wunder . ire jungen leien wolegemuot , wesent vruot : gein der bluotschoene stêt daz gevilde . ir sulent verdienen êren zol : tuont sô wole sam man sol , êrent wîbes bilede : wîp sint der tugende ein krône , guoter dinge ein übertac . von in wirdet iuwer ungemach sunder ach kranc und swach ; daz wirdet iu ze lône . wîp diu sint dâr under besunder ganzer vröuwede ein anevanc und aller wünne ein wunder .