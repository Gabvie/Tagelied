ich wile eine reise . wünschent , daz ich wole gevar . dâ wirdet manic weise , diu lant wile ich brennen gar . mîner vrouwen rîche , swaz ich des bestrîche , daz muoz allez werden verloren , si en|wende mînen zorn . helfet singen alle , mîne vriunde , und ziehet ir zuo mit schalle , daz si mir genâde tuo . schrîet , daz mîn smerze mîner vrouwen herze breche und in ire ôren gê . si tuot mir ze lange wê . vrouwe , ich wile mit hulden reden ein wênic wider dich . daz solt dû verdulten . zürnest dû , sô swîge aber ich . wilt|dû dîne jugende kroenen wole mit tugende , sô wis mir genædic , süeziu vruht , und troeste mich durch dîne zuht . ich wile iemer singen dîne hôhen wirdicheit und an allen dingen dînen hulden sîn gereit . vrouwe , ich kan niht wenken ... hâs|dû tugende und êren vile , daz wolte ich und iemer wile . sie sint unverborgen , vrouwe , swaz dû tugende hâs . den âbent und den morgen sagent si allez daz dû begâs . dîne redegesellen die sint , swie wir wellen , guoter worte und guoter site . dâ bist dû getiuret mite . vrouwe , ich wile mit hulden reden ein wênic wider dich . daz solt dû verdulten . zürnest dû , sô swîge aber ich . wilt dû dîner jugende kumen gar zuo tugende , sô tuo vriunden vriuntschaft schîn , swie dir doch ze muote sî . nieman sol daz rechen , ob ich hôhe sprüche hân . wâ von sol der sprechen , der nie hôhen muot gewan ? ich hân hôchgemüete . vrouwe , dîne güete , sît ich die allrêrest sach , sô weste ich wole , waz ich sprach .