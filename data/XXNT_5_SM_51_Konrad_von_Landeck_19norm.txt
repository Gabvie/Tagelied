schouwent beide , junge und alt , swer die zît gebrüeven kunne und die sumerwünne , wie der meie bluomet manic velt . diu zît wart nie baz gestalt ! anger , walt , heide und ouwê blüejent in süezem touwe . wan gehoert vogelsanges widergelt : ûz dem loube singent witewal , tröschel hôch ûf waldes wilde , lerc ob dem gevilde , in den ouwen donent nahtegal . meie ist alsô wünniclich , daz er swæren muot verdringet . manic dierne singet , diu nâch bluomen in den anger gert . solicher vröuwede enterbe ich mich : ich hân mich gar ûz der mâzen an daz guot verlâzen , sît daz âne guot ist nieman wert . liebiu vröuwede , ich wile des muoten dir , daz dû dich mir niht beroubest und doch mir erloubest , daz ich reines guotes wünsche mir . vrô mich der gedinge tuot , den ich hân ze reinem guote : mit versentem muote ger ich dar und doch mit schoener zuht . ez ist ein sô guotez guot , des ich wünsche mir ze krâmen : ûz der tugenden sâmen wuohs diu süeze , vröuwedeberndiu vruht . ûf der erde ist alsô guotes niht , sam daz reine guot , mîn vrouwe , diu vröuwede ire an|schouwe : si ist mîn trôst , mînes heiles zuoversiht . waz ist bezzer danne ein wîp diu mit zuht in wîbes güete wîplich hôchgemüete tougenlîchen in ire herzen treit ? wizzent , daz ir guoter lîp mannes trüebez herze schônet , ob ez hât verhoenet trûric sorge und kumberlîchez leit . wîbes güete ist lieber vröuwede ursprinc : wîp kan herze lûter machen , wîp kan trûren swachen , wîbes güete güetet alliu dinc . vröuwet iuch , wolegemuoten manne , hânt niht aller sorgen eine , sît daz herze ist reine , swenne ez niht berüeret trüeber muot . nemet iuch lieber vröuweden an diu dâ trüebe herzen reinent , minnent unde meinent : reiniu wîp ! diu sint ze vröuweden guot . liebe vröuwede gît ein liebez wîp . wer kan mannes leit vertrîben , wan daz liep an wîben ? wîbes güete heizet leitvertrîp .