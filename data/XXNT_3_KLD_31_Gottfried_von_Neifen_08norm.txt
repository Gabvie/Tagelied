nû stêt diu liebe heide bar der wünniclîchen bluomen und der liehten rôsen rôt . der walt hât sich entkleidet gar : des lîdent aber diu kleinen vogellîn vile grôze nôt . waz klage ich tumber vogel sanc ? wan klage ich niht die swæren zît daz ich der minniclîchen hân gedienet âne danc ? si lône mir , si lône niht , sô ist si doch mînes herzen trôst und ouch diu vrouwe mîn . ich diene ouch ir , swaz mir geschihet : si muoz diu êrste und ouch mîn lezzeste unz an mîn ende sîn . ire ougen blich der vieng mich sô daz ich von ir niht scheiden mac , swie selten mich diu herzeliebe hât gemachet vrô . ach hêrre got , wie schoene ein wîp ! jâ milter got , wie rehte minniclich ist sie gestalt ! jâ süezer got , wie liep ein lîp ! gesach in got , der ire vile reinen lîbes hât gewalt ! ire spiegelliehten ougen klâr , solte ich diu mit gewelte an sehen , sô swere ich wole daz mir gewehse niemer grâwez hâr . wie gar unmâzen sanfte tuot ein lîplich küssen unde ein minniclîcher umbevanc ! si liebent lîp und hoehent muot . dâ wirdet diu senente sorge bî dem ungemüete kranc . swâ liep bî herzeliebe lît ie nâher unde ie nâher baz , dâ muoz diu senente sorge lâzen der vröuwede gar den strît . si ist tougen in mînes herzen grunde die ich von êrst ze herzelieber vrouwen mir erkôs . dâ von sô wirdet ez ungesunt . waz schadete der lieben daz si schoene ist unde dâ bî lôs ? von liebe kan ich niht gesagen : mir wart sô liebes nie niht mêr ; des wolte ich ûf genâde gerne ein glüejentez îsen tragen .