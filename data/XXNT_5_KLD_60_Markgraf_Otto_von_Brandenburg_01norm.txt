winter , dîne trüebenstunde und dîn kelte manicvalt , obe ich daz erwenden kunde daz si wurden baz gestalt , daz lieze ich durch die langen naht und durch die vile minniclîche , diu mir vröuweden vile hât brâht . ich sach die vile minniclîche vore mir stân in rîcher wât . zehant dô wart ich vröuwedenrîche ; dâ von mîn muot vile hôhe stât . mich gruozte ire minniclîcher munt , der dûhte mich in solicher roete sam ein viuric vlamme entzunt . hei , hêrre got , durch dîne guote ruoche der minniclîchen pflegen , mit stæten triuwen si behüete und sende ir dînen süezen segen , daz hât si verschuldet gar wole gein al der werelte gemeine . ei , hêrre got , nû nim ir war !