hövische vrouwen hôchgemuote habent ze boten jungen mannen mich gesant , daz ire helfe in kome ze guote , alsô daz si noch vröuwede bringen in diu lant , und ich mich des vür si ze gîsel gebe , daz si es âne alle schulde sîn , obe ieman trûriclîchen lebe . dannoch bâten si mich mêre kunden den , die wirdiclîcher minne gerne , daz si durch ir selber êre spottes unde lügenlîcher mære entbærn . swer mich des âne valsch durch sî gewert , der habe gemeine ir aller wunsch , daz er erwerbe , swes er gert . solte ich iemer vröuwede erwerben an der vröuwederîchen , daz wær an der zît ! lât si jugent an mir verderben , sô ist lîhte allez dürre , daz nû grüene lît . swer schiere gît , dâr|nâch sô man sîn gert , alse ich die wîsen hoere jihen , diu gâbe ist maniger gâbe wert . minne , minniclîche minne , minne mich , sît ich von herzen minne dich . mich ( ich minne dîne sinne ) minne : wilt dû danne dîne minne an mich unminniclîchen kêren , minne , ouwê ! sô ist minne ire minne unminniclich , wile si , daz vröuwede an mir zergê .