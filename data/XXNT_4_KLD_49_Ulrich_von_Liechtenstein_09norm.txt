nû schouwet wie des meien zît gezieret hât den grüenen walt , und schouwet wie diu heide breit mit wünniclîchen bluomen stât . die vogel singent wider strît : ire vröuwede ist worden manicvalt . vile gar verswunden ist ire leit : der meie sie getroestet hât . der meie troestet al daz lebet , wan mich vile minnesiechen man . daz herze mîn ist minne wunt : des muoz ich sunder vröuwede sîn . ist daz mîn lîp iht vröuweden hebet , daz herze sihet mich weinente an und jihet ez sî vile ungesunt : sô muoz ich lâzen die vröuwede mîn . ein hôhe minne gernter man mit stætem muote , daz bin ich . mîn hôhe minne gernte gire daz herze mîn unsanfte treit . gar reine vrouwe , valsches âne , ein wîbes krône , bedenke dich genædiclîche noch an mir durch dîn vile hôhe wirdicheit . si jehent ich solte ûf gotes wege dîn lop niht singen , vrouwe mîn . sît ez in an mir missehaget , sô wile ich sprechen mîn gebet . dîn erhabe got in sîner pflege : sô müeze dîn lîp entvolhen sîn Marîen der vile hêren maget , diu nie an iemanne missetet .