nû ist mir al der muot geringe , sît mich gruozte ire mündelîn . ach , daz mac mir vröuwede bringen , konde ich nâch dem willen mîn an im mich gerechen , sehet sô wære ich vröuweden rîche : daz stêt alsam ez spreche jâ trutz, wer tar küssen mich ? got die trûtlîchen krône , daz ir niemer leit geschê . ich lobe an ire vrümede schoene , der muoz ich ir iemer ie . ein mündelîn alse vreche sach ich nie sô sûberlich : daz stêt alsam ez spreche jâ trutz, wer tar küssen mich ? zart liep , lâ mich dich erbarmen , mache mich noch sorgen vrî ! müeste ich noch mit blanken armen vroelîche umbevangen sîn gar von ire guotem wîbe , sô wær ich in vröuweden ganz . swie vile ich|es an getrîbe , sô ist toup der schoene glanz .