als sich mîn sinne nâch ire minne stellent , unde hülfe si mir , ez wære ire sünde niht . wan senenter smerze wile mîn herze bringen in tôdes haz , ob si daz niht versihet . ûf mîne triuwe , sî wirdet schuldic an mir : ob niht ergüete mîn gemüete troestet , ez ist mîn tôt . liep , die nôt klage ich dir . lach dich erbarmen mich vile armen wunden , dû tuost mir daz : dû gîst baz mir ouch wole . daz tuo noch , reine , wan ich meine dicke mit triuwen dich , als ouch ich billich sol : wan ich bin gar und gar , liep , dîn eigen kneht . mîn küninginne , bringe mich inne trôstes , ez ist niht ze vruo , wan dâr zuo hâst dû reht . daz reht dû , here , lange sêre brichest , swie lop von mir doch ie dir ûz|erschal und dir mîn triuwe ie sô niuwe wâren : daz allez vervie mich doch nie überal . doch mehte ich niemer ire lop gesingen gar ; doch sol die süeze mîn lop grüezen iemer , sô ich bezziste kan , dâ von wan si ist sô klâr .