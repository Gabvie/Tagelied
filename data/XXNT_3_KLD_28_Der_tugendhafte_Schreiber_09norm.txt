diu heide leide ist worden bar ; man hoeret dâ vile manigen süezen vogelsanc . vile kleide beide grûwen gel wîz rôt unde blâe der meie in gît , des habe er danc . nû wile ein wîp niht troesten mich . swie der sumer manigen kumber wenden kan , doch vröuwet mîn herze selten sich . diu minne sinne und ouch ein wîp mir hât benomen dâ von ich muoz in sorgen leben ; dâr inne ich brinne und sol mir niht ze helfe komen ein wîp , diu mac mir vröuwede geben . swie gar ich stên in ire gewalt , wile diu reine süeze aleine deich ire hulde enber, vore jâren wirde ich alt . ein lachen machen kan ire süezez mündelîn rôt daz ez gêt durch diu ougen mîn . der sachen krachen muoz daz herze mîn vore nôt , ich wânte ez wær der sunnen schîn . swer mir des niht gelouben wile , der minne strâle und al ire quâle en tuo wunt als si der senden wundet vile .