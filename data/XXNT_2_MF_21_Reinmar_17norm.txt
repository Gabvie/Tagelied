ich was vrô und bin daz unz an mînen tôt , mich en|wende es got aleine . mich en|beswære ein rehte herziclîche nôt , mîn sorge ist anders kleine . sô daz danne an mir zergât , sô kumet aber hôher muot , der mich niht trûren lât . sô singe ich ze|wâre durch mich selben niht , wan durch der liute vrâge , die dâ jehent , des mir - ob got wile - niht geschihet , daz vröuweden mich betrâge . si ist mir liep und wert alse êr , ob ez ir eteslîchem tete in den ougen wê . ich wile aller der entbern , die mîn entbernt und daz tuont âne schulde . vinde ich , die ez mit triuwen an mich gernt , den diene ich umbe ire hulde . ich hân iemer einen sin : er|ne wirdet mir niemer liep , dem ich unmære bin . ich wile vrô ze liebe mînen vriunden sîn und allen den ze leide , die mir âne schulde tuont ir nîden schîn und wænent balde , wie ich scheide den muot von vröuweden umbe ire haz . sterben si von leide , sô en|wart mir êr nie baz .