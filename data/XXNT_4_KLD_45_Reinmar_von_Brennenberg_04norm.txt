ire munt der liuhtet als der liehte rubîn tuot , sam er sich hæte gejunget als der - in dem viure . er ist noch heizer danne ein sinder von der glüejet und eitet alse eines trachen giel , sîn lachen ist gehiure ; er geneistet alse ein viurstein snel . wan solte mîn munt sîn zunder sin biz er die minne entvienge : er brinnet alse ein vackel hel und gêt ûf alse ein roesælinne : wie wole ez mir ergienge ! dâ træjet ûz ein balseme , der des hât gewalt , der widerjunget unde wirdet ouch niemer alt ; swem si wonet mit rehten triuwen stæte bî dem wehset niemer grâwez hâr und wirdet ouch aller sorgen vrî . wole mich daz diu vile sældenrîche ie wart geboren , diu mit bernten tugenden hât ire lîp sô wole gekroenet . si ist mîn bûlente rôse , gewahsen sunder dorn . sehet , von ire schoene wæren vile wole drîzic lant beschoenet . sî sunnenblic , sî meienschîn , sî vogelsanc , mîn hôhester trôst , in süezer ougenweide si erliuhtet gar daz herze mîn . swâ ich der lande bin , si ist doch mîn zuoversiht in leide . jâ ist si lobes krône ob aller vrouwen schar ; ire lop sich helle swinget wîten her und dâr von ire tugenden die sint alsô lobelich : swâ mit man kroenet vrouwen lîp , des weiz ich niender ir gelîch . alse ich stân und denke wâ ich si habe gesehen diu mînem herzen hât gesiget an vore manigen jâren , sô ist mir mit gedanken alsô wole geschehen sam ich si sehen solte , die reinen minniclîchen klâren . sô denke ich her , sô denke ich hin , sô denke ich iemer an die reinen süezen minniclîchen . des wirde ich dicke gar âne sin sam ich si sehen solte als einen engel vür mich slîchen . wole mich daz ich si ie sô schône hân gesehen ! si ist mîn tac , mîn âbentrôt , mîn sunnenbrehen , mîn meienzît und allez daz mir vröuwede biret : ei wole mich wart , wole , iemer wole ! wole mich ob mir diu schoene wirdet ! wole mich des tages dô mir allrêrest ist worden kunt waz hôher tugende und reiner êren an den vrouwen lâge ! ez kom ein wîp almitten in mînes herzen grunt , dô rieten mir die sinne mîn daz ich ire schône pflæge , daz mich decheiner slahte nôt von ire trôste und von ire genâden niemer kunde scheiden . ez wendet nieman danne der tôt ; ire minniclîchen lîp den kan mir nieman wole erleiden : si ist mir liep und liebet mir vür alliu wîp , si ist mir iemer lieber danne mîn selbes lîp , si ist liep âne zal , daz spriche ich offenbâr , si ist mîn liehtiu rôse rôt und ouch mîn spilenter sunne klâr . liebiu vrouwe , vile lieber denne liebez iht , dû maht wole heizen leitvertrîp , dû rehter minnen blüete . der gewizzene dir vile wole mîn herze jihet , swaz ich liebes ie gewan , daz kumet von dîner güete . vile liebiu vrouwe , ich bin dir holt , dû scheidest mich von sorgen , swenne ich bin dir lieben nâhen , dû gîst sô vröuwederîchen solt , dîn güete kan mich mit gedanken schône zuo dir vâhen . vile liebiu vrouwe , dîn güete schoene geblüemet stât , vile liebiu vrouwe , dîn güete tuot mir sorgen rât . wart dem , liebiu vrouwe , der dir êren gan . wole im des dû mit triuwen pfligest und in mit armen hâst umbevâhen . swar ich var und swaz ich vrouwen hân gesehen , swaz man von ire tugende seit und von ire schoene singet , doch hoer ich der reinen minniclîchen jihen des bezzisten , wan_daz mich ire güete unsenfticlîchen twinget . wole mich daz man der klâren jihet daz si sô vile der tugende hât und dâ bî wîplich güete . wole mich daz man die schoenen sihet sô gar âne allen wandel leben , des vröuwet sich mîn gemüete . wole mich daz ich si mir ze vrouwen hân erkoren , sî reine vruht : sô süeze ein lîp wart nie geboren . wole mich ire tugende , wole mich hiute und iemer wole , wole mich daz ich si hân gesehen , wole mich daz ich ir dienen sol . die ich ûz al der werelte ze vrouwen habe erkoren ze hôhen vröuweden mir , ze trôste ze wünne und ouch ze heile , diu hât an mich gewant ire haz und ouch ire zorn . ich muoz verderben , wirdet mir niht ire werder gruoz ze teile . si reine , bezzer danne guot , sî sundertrût , sî mannes zart , sî krône ob allen vrouwen , waz si mir eine leides tuot und nieman mêr ! den sunderwandel mac man an ir schouwen . jâ sî vile reine süeze senfte mordærinne , mîn herze ist doch bî ir , swâ ich der lande bin . ir zuht ire êre ire lop ich ie ze|dem bezzisten maz . swie selten si gedenke an mich , in triuwen ich ir nie vergaz . ich hân mir vunden eine reinen süezen vruht , bî der sô wile ich iemer gerne stæticlîche belîben . an der sô lît vile manic hôchgelobete zuht , ich hân si mir ze trôste , erkoren , ze heile ûz allen wîben . sô wole mich daz ich vunden hân sô reine ein wîp , sô bernte jugent , daz mir si got behüetete ! des wirde ich aller sorgen an . si ist sô rehte minniclich , des vröuwet sich mîn gemüete . ach , hêrre got , und würde mir ire lieplîche gruoz , sô wizzet daz mir aller sorge würde buoz . waz mîner wünne und bernter vröuwede an ir nû lît ! ach , minne , hilf , sô tuost dû wole : lâz mir an ir den wernden strît ! die wîsen merken wie mir senden ist geschehen . ich bin mit ganzem lîbe enzwei geteilet wunderlîche : dâ ich halber bin , dâ wænet man mich ganzen sehen , und sihet doch nieman dâ mîn ist daz bezziste sicherlîche . diu liebe hât daz herze mîn , dâ ist mîn der bezziste teil , der stete muoz bî ir belîben . sô trage ich lîbeshalp den schîn den liuten vore in ganzer schouwe , mannen unde ouch wîben . nû sprechet an , wer wart alsus geteilet ie ? jâ bin ich leider ganzer weder dort noch hier , und bin doch endelîche beide hier und dâ . der mich nû suochen solte , wie wolte er mich vinden oder wâ ? diu liebe zuo der schoene sprach ich bin gewert vile maniges stolzen heldes und vile maniger werden vrouwen . diu schoene sprach ich bin dû hôhers werdes gert , daz ich durch mîner vröuweden lust mich lâze in wirde schouwen . diu liebe sprach swem ich bin liep , den dunke ich schoene , und dâ bî guot swes ich mich underwinten . diu schoene sprach dû bist ein diep : sô bin ich offenbâr und lâze mich in vröuweden vinden . diu liebe sprach sô kan ich sliezen zwei in ein der dû niht kanst entsliezen , swie dîn varwe ie schein durchliuhtic glanz und dîn vile liehter aneblic . ich gên dir vore , dû gêst mir nâch , und reiz dich in der minne stric diu schoene sprach vrô liebe , sît_daz ir nû sît gewaltic der vile süezen minne , wer kan daz gelîmen daz iuwer rât dem senenten herzen siufzen gît und alsô hôhe twingen kan ? daz sulet ir mir nû rîmen . diu liebe sprach ich sage ez dir : ich var aldurch die ganzen türe , kein herze ist mir zenge . diu schoene sprach ist daz dîn gire , sô hân ich ruom und hôhen prîs die wîte und ouch die lenge . diu liebe sprach sô bin ich süeze und dâ bî guot . diu schoene sprach ich bin mit wirdicheit behuot diu liebe sprach ich hân der minne sloz|gewalt . diu schoene sprach ich hân ze|den vröuweden manigen werden helt gestalt . schoen unde liep diu wegent mit einander bibaz danne der liehte rubîn tuo in dem vile klâren golde , schouwen âne liep daz ist der rehten minne vrî : sô wole in der si mit einander beide triuten solte . schoen unde liep diu liebent wole den ougen und den herzen baz den si die minne entzündent . schoen unde liep man prîsen sol , swâ si mit ganzer stæticheit sich zuo dem manne gevriuntent . schoen unde liep daz ist ein minniclîchez wîp , schoene unde liep ist mînes herzen leitvertrîp , schoen unde liep daz machet al mîn trûren laz . diu schoene gît mir hôhen muot : diu liebe tuot dem herzen baz . wâ sint nû alle die von minnen sungen êr ? si sint meist tôt , die al der werelte vröuwede kunden machen . von sente Gallen vriunde , dîn scheiden tuot mir wê : dû riuwes mich , dînes schimpfes maniger kunde wole gelachen . Reinmâr , dînes sanges maniger gert . ich muoz dich klagen und mînen meister von der vogelweide . von Niuwenburc ein hêrre wert und ouch von rügge Heinrîch sungen wole von minnen beide . von Johannes_dorf und ouch von hûsen Vriderîch die sungen wole ; mit sange wâren hovelich Walther von Metze , Rubîn und einer , hiez Wahsmuot . von Guotenburc Volkrîch , der liute vile dîn singen dûhte guot . ach hêrre got , daz mir diu liebe tuot sô wê ! swie müede ich bin , sô lât sie mich des nahtes niht entslâfen . sô ist mir wie daz sie vore mînem bette stê : swanne ich ûf blicke , sô ist si hin , sô schrît mîn herze wâfen : war ist diu minniclîche komen , diu mich sô gar beroubet mîner witze und ouch der sinne ? die hât sie hin von mir benomen . ich muoz verderben , wirdet mir niht ir edel süeze minne . sie ist mîn vrouwe und ouch mînes herzen keiserinne , sie troestet manigez herze und dâr zuo ouch daz mîn . ire tugent unde ire güete ich ie ze|dem bezzisten maz : swie selten sie gedenke an mich , an triuwen ich ir nie vergaz . diu wolegetâne twinget mînen senenten lîp , daz ich gar verzwîvelt hân ob ich ez müge erlîden ; si vrouwe ob allen vrouwen und mîn leitvertrîp , ire minniclîcher aneblic mîn herze kan versnîden . si krenket sinne und lîbes maht , alsô daz ez erstirbet gar , sô si ire lachen zeiget , si reine vrouwe vile geslaht , ze der sich hât mînes herzen gire mit girede gar geneiget . si ziuhet mich als tuot den halm der agetstein , und als der magnes tuot von art den Isenzein , der im von sînem site niht kan entwîchen : si liep , sî zart , sî sælic wîp , der nieman kan gelîchen .