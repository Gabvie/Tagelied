sehet , wie heide und ouch der walt valwent von den kalten rîfen : soliche boten hât der winter vür gesant . dâr|nâch sô kumet sîn gewalt , der in lande wile begrîfen manic herze , daz man êr in vröuweden vant . daz klage ich und klage ein leit , daz mich ein wîp betwingen wile herziclîcher arbeit und si mîn herze erkôs ûz al der werelte ze vröuwedenspile . minne , ich hân ir alse vile , daz ich si vile kûme erlîde . ich bin , minne , solicher bürde ein teil ze kranc . minne ist niht ein kindespil : gar unsanfte ich si vermîde , diu mîn herze in jâmer twinget sunder danc . minne , rât , ez ist an der nôt ! hilf , daz ich werde ire herzen last , lieplich minne , alde ich bin tôt : ich bin noch ire herzen , wæne ich , gar ein vremeder gast . minne , vrouwe , hilf , ez ist zît ! hilf , ob ouch dich , minne , erbarme , wan mir tuot diu herzeliebe in herzen wê . diu mir in dem herzen lît , ach , hæte ich si an mînem arme , süeziu minne , sô getrürte ich niemer mêr . minne , wege ir mîn sô vile als ich ire herzelieben hân . minne , teil alsô daz spil , sich , sô mac al mîn herzeleit ze liebe wole ergân . wart ich ie von herzen vrô , dô|ne wisse ich niht solicher mære , daz dû , minne , woltest sô verleiten mich . ich was in dem wâne dô , daz ich sî und dich verbere , ob diu êre wolte noch erbarmen sich . ich hâte des gar ungedâht , daz mich betwingen mohte ein wîp . ûz dem wâne hât mich brâht ire gar wîplich schoene und ire minniclîcher lîp . jâ wile si vile sælic wîp hôhen muot an mir verderben , swie ich si ze ganzen vröuweden hâte erkoren . dâ|von muoz mîn senenter lîp lange wernden kumber erben . wâfen , daz ich senenter arm ie wart geboren ! wâ nû , minne , wâ ist dîn rât ? ach , süeze minne , wâ ist dîn trôst ? dîn rât mich verwîset hât : diu minne und liep gedinge hât mich brâht ûf dînen rôst !