swaz wîbes êre wole gezam , dâr ûf sô stuont ie mîn muot , daz ich daz mêrte . sô vile man danne mich vernam , sô was mîn wort dâ|bî , swâ man si êrte . doch bin ich des noch âne ire lôn vile nâch von in gescheiden wan alse vile , alse ich ez erwarp mit eiden . daz solte êhaft sîn ! was umbe daz ? die_wîle ich lebe , sô hânt si doch den dienest mîn . man sol in dienen umbe daz , daz niht sô guotes lebet alsam die guoten , und durch die guoten sol man baz die andern êren , danne si ez doch muoten . ich weiz die einen , daz des nieman niemer dorfte erdriezen , ez solten hundertest wole geniezen der sælicheit , die got mit vlîze an si nâch allem wunsche hât geleit . ich bin der guoten undertân und allen guoten vrouwen durch ire êre . sol mich daz anders niht vervâhen , wan daz diu güete twinge mich sô sêre ? der guoten güete wende mir den kumber , den ich dulte , sô wirdet mir schiere ire haz alsam ire hulde , daz wende enzît ! ez ist alse ein slac in einen bach , sô niht vervaht , swaz man mir gît .