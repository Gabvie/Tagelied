ich hân got und die minniclîchen minne gebeten vlêhelîche nû vile manic jâr daz ich schier nâch unser drîer sinne vinde ein reine schoene wîp , sô hæte ich gar allez des mîn herze an einem wîbe gert : wole mich daz ich sô werdem wîbe ûf minne dienen solte ! ob ich doch niemer würde gewert , dannoch ich mich solicher hoehen êren vröuwen wolte . sanfte in dem muote und liep mir in den ougen , wie lange wilt dû noch verderben mir den lîp ? vrouwe , gedenke und minne mich eht tougen , obe ich ez umbe dich verdiene , sælic wîp . sich ûf dîne triuwe wie mir senen tuot : ich wæne ich müeze gar verderben dîner süeze, minne . geschihet daz sô bist dû niht guot . twinc die vile lieben als mich êr daz ich iht gar verbrinne . mîn âbentsegen und mîn morgensegen daz ist allez mit der minniclîchen gar , daz si mîn vlîziclîche welle pflegen und behüeten swar ich in den landen var . sûme klagent ir vrouwen grôze unstæticheit , daz si in rede erlouben unde ieslîchen wellen hoeren : daz schadete in an ire werdicheit und an ire reinen tugent mêr danne si iemanne mügen getoren .