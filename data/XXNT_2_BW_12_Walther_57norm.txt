vrouwe , lâzent iuch niht verdriezen mîner rede , ob si gevüege sî . möhte ich es wider iuch geniezen , sô wær ich den bezzisten gerne bî . wizzent , daz ir schoene sît . hant ir , als ich mich verwæne , güete bî der weliche|tæne , waz danne an iu einer êren lît ! ich wile iu ze redenne gunnen , sprechent , swaz ir wellt , ob ich niht tobe . daz hant ir mir an gewunnen mit dem iuwerm minniclîchem lobe . ich en|weiz , ob ich schoene bin , gerne hæte ich wîbes güete . lêrent mich , wie ich die behüete ; schoener lîp der touc niht ane sin . vrouwe , daz wile ich iuch lêren , wie ein wîp der werelte leben sol : guote liute sulet ir êren , minniclîche an sehen und grüezen wole ; einem sulet ir iuwern lîp geben vür eigen umbe den sînen . vrouwe , woltent ir den mînen , den gebe ich umbe ein sô schoene wîp . beide an schouwenne und an grüezen , swaz ich mich dâr an versûmet hân , daz wile ich vile gerne büezen . ir hant hovelîche an mir getân . tuont durch mînen willen mêr : siet niht wan mîn redegeselle ! ich en|weiz nieman , dem ich welle nemen den lîp , ez tete im lîhte wê . vrouwe , lâzent mich ez alsô wagen : ich bin dicke komen ûz grôzer nôt , unde lâzent es iuch niht betrâgen , stirbe aber ich , sô bin ich sanfte tôt . hêrre , ich wile noch langer leben ! lîhte ist iu der lîp unmære , waz bedorfte ich solicher swære , solte ich mînen lîp umbe iuwern geben ?
