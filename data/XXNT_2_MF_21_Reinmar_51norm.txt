herziclîcher vröuwede wart mir nie sô nôt , mir entæten sorgen tougenlîchen wê . die müezen sîn an mir vile unverwandelet , ich en|gelebe , daz si genâde an mir begê : sô müeste ich iemer mêr trûren lâzen und lieze manige rede , als ich niht hôrte , vür diu ôren gân . waz unmâze ist daz , ob ich des hân gesworen , daz sî mir lieber sî danne alliu wîp ? an dem eide wirdet niemer hâr verloren : dâr|umbe setze ich ir ze pfande mînen lîp . swie sô si gebiutet , alsô wile ich leben . si en|gesach mîn ouge nie , diu baz ein hôchgemüete konde geben . ungewæger schimpf bestêt mich alle tage : si jehent des , daz ich ze vile gerede von ir , und diu liebe sî ein lüge , die ich von ir gesage . ouwê , wannen lâzent si den schaden mir ? si mohten tuon , als ich dâ hân getân , unde hæten wert ire liep und liezen mîne vrouwen gân .