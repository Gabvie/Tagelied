wer ritters orden zieret und nâch der regel sinnet , ob dem von herzen smieret ein rôter munt und in mit triuwen minnet , daz sol nieman durch haz unbillich machen : den werden wolegemuoten sun reine wîp in spilenter wünne lachen . man sol daz wunder hân , wâ minne gît ire stiure den ungemuoten lân , die niht durch wirde suochent âventiure . ô|wê , daz iemer wîp ir êr en|geenzet durch valscher minne girede an selke stat , dâ wirdet ûz kunder gelenzet . wertlîcher wîbe triuwe gît wirdic hôchgemüete ; ouch wirdet ire sælde niuwe bî werden manne , sô wachent wîbes güete . unwirde selten wirde hât gemêret : birc , sælic wîp , dîn güete vore im , der werdicheit den rüggen kêret .