mich nimet iemer wunder , waz ein wîp an mir habe ersehen , daz sie ire zouber leit an mînen lîp . waz ist ir geschehen ? jâ hât sie doch ougen , wie kumet , daz sie als übele sihet ? ich bin aller manne schoeneste niht , daz ist âne lougen . hât ir ieman von mir iht gelogen , der besehe mich baz . sie ist an mîner schoene gar betrogen , sie en|well anders was . wie stât mir daz houbet , daz ist niht zuo wolegetân . sie betriuget lîhte ein tumber wân , ob si es niene geloubet . dâ sie wonet , dâ sint wole tûsent manne , die vile schoener sint , wan_daz ich ein lützel vüegen kan , sô ist mîn schoene ein wint . vuoge hân ich kleine , doch ist si genæme wole , sô daz si vile guoten liuten sol iemer sîn gemeine . wile si vuoge vür die schoene nemen , sô ist sie wole gemuot . tuot sie daz , sô muoz ir wole gezemen , swaz sie mir getuot . sô wile ich mich neigen und tuon allez , daz sie wile . waz bedarf sie denne zoubers vile , wan_daz ich bin ire eigen ? lât iu sagen , wie|ez umbe ire zouber stât , des sie wunder treit : sie ist ein wîp , die schoene und êre hât , dâ bî liep und leit . daz sie iht anders kunne , des sol man sich gar bewegen , wan_daz ire minniclîchez pflegen machet sorge und wünne .
