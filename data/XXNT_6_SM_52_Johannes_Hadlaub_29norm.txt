man mac vroelîche schouwen tage klâr und manige vâr , anger unde walt bestalt sint wünniclich . berc und tal und ouwen sint bekleit und heide breit , und den plân sihet man ouch wünnerîche . nieman kan des sumers wünne volzellen . schoene sint sîn gesellen , vîol , rôsen , bluomen , klêr boume bluot , loup , gras und gamenære . des habent verlâzen herzen pîn diu vogellîn . sumer tuot ire muot sô rehte vrô . dâr zuo ûf den strâzen vröuweden vile sich haben wile : sumer nie verlie , er en|vröuwete sô . man gehoert dicke an tenzen hôhe singen und durch boume erklingen süeziclîche der vogel schal , des tuot ire teil wole diu nahtegal . ouwê , senentiu swære machet doch , daz ich bin noch jâmers vol , swie wole nû manigem ist . mîn vrouwe sældenbære ahtet niht , swie mir geschihet . dâ von mir von ir noch trôstes brist . ô|wê , sî erkent niht mîn sente smerzen ; dâ von ir ze herzen niht en|gât mîn arbeit . ouwê , daz ir güete daz vertreit !