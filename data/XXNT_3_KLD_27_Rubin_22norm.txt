ich wile urloup von vriunden nemen dem lîbe und aber dem herzen niht . ire vröuwede müeze in wole gezemen : ich minne daz in liep geschihet . vile wole muoz ich si vinden âne swæren muot : dâ vriundes scheiden alsô rehte unsanfte tuot , dâ tuot ouch vriundes komen vile inniclîchen wole . daz ist ein trôst der mich noch vröuweden troesten sol . swer got durch dise werelt nû lât sô lützel si doch vröuweden pfliget , sô jâmerlîche si nû stât , dem ist mit sorgen an gesiget . nû sehet wie|ez allen guoten dingen abe gê : die tage schînent niht sô schoene und lange als êr und dâr zuo singent ouch die vogel sô suoze niht , nieman liehter varwe als êr die bluomen sihet . ich wile mich einer schulde gar gote und der werelte beiden sagen , êr danne ich nû von lande var , die hân ich lange her getragen . ich en|bin den liuten allen holt noch ouch gehaz : mir geviel ie under zwein der eine muotes baz . sol daz ein sünde sîn , die ruoche er mir vergeben der der werelte schuof als ungelîchez leben . daz ich von hinnen scheiden muoz und daz sô schiere sol geschehen , wer saget ir danne mînen gruoz ? wer sol ir mîner rede verjehen , daz ich sô senelîchen von ir scheide hin und ich ir doch sô holt mit ganzen triuwen bin ? swer ir daz sage , si müeze vröuwen sælic sîn . des wünsche ich ir iemer in dem herzen mîn . er tuot ein scheiden von mir hin daz mir nie scheiden leider wart , dem ich daz herze und al den sin ze stiure gibe ûf sîne vart und ouch der vröuwede mîn gelîche halben teil , dâ mite er uns erwerbe beiden gotes heil . en|müge im niht der ougen blic ze staten sehen , sô lâze er daz herze vür diu ougen jehen .