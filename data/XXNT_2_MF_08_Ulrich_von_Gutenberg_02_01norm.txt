ire güete und ir manige tugent , der vile verborgen würde , solte ich verslîzen mîne jugent under dirre swæren bürde . swenne si wile , ich bin gereit . si gebe mir ein geleite vür kumber und vür herzeleit , daz ich ire êre breite swar ich des landes iener kome , mit allen mînen sinnen . daz|is|wâr dâ wehset an ire vrume , lât si mich|es lôn gewinnen . ich en|ger niht grôzer dinge zir wan trôstes mîneme leide . des hân ich vile , swenne ich entbire ire süezer ougenweide . nû sehet , ob ez ein vuoge sî , swer mir die verteile . ich solte ir ofte wesen bî wær ez an mîneme heile . mîn leben wirdet müelich unde sûr , sol ich si lange mîden . daz Vlores muose durch Planschiflûr sô grôzen kumber lîden , daz en|was ein michel wunder niet , wan si grôz ungeverte schiet , als ez der alte heiden riet . si wart vile verre über mer gesant , des muoste er in manigiu vremediu lant . dâ er si in eineme turne vant von guoten listen wole behuot , dâ wagete er leben unde guot ; des gewan er sît vile hôhen muot . daz troestet mich und tuot mir wole von mînem kumber , den ich dole . ez geschihet gar , swaz geschehen sol . si sol wole wizzen âne wân , swie|ez mir dâr umbe sol ergân , wær si versendet ze|Endian , dar wære mîn varn vile bereit . daz mer , daz lant und bürge treit , daz en|wær mir dâr zuo niht ze breit , als rehte als ich si hân erkant . swer mir nû leidet disiu bant , der sündet sich und ert den sant . er kêrte den rîn êr in den pfat , êr ich si lieze , diu mich hât betwungen , und doch schoene stât von ir mîn herze , swie|ez ergât . ez dûhte mich ein missetât , ob ich schiede alsus dâr|von . si ist mîner triuwen wole gewon unde weiz si gar : swar ich var , sô muoz ich dar nemen war , swenne ich getar vore einer schar ze nîde gar . vore der sô muoz ich decken bar und hüeten mich doch alle tage vile sêre vore ire zungen slage und vore ire unerkanden spehe . doch sol si sehen , waz mir geschehe , und wile ich dienen ûf ire haz . wolte si noch gelouben baz , daz ich von ir niene wile , daz wære mir ein semftez spil . mînes kumbers daz|ist ze vile . waz hilfet daz , ob ich ez hiel ? jô hât si mînes lônes zil gesetzet an wole tûsent jâr . ich muoz verderben , daz ist wâr . mîn arbeit mich niht vür treit ; mir ist verseit dâr nâch ich streit ; mîn herzeleit daz ist ze breit , daz ich ie leit . mîn lôn der ist noch unbereit . ich wæne wole , mir sî ze gâch : si jihet allrêrest , wan si dâr|nâch versaget mir in spottes wîs . daz|is|wâr des hât si kleinen prîs , daz si mir gît ze lône spot . si muoz es iemer vürhten got . swaz si mir tuot , daz|ist allez guot . ich en|mac ir niht entwenken , als ez mir stât . doch swie|ez ergât , sô solte si gedenken , daz ez güete niene zimet , daz si mir gewerp und vuoge nimet . si sprichet dicke , daz ich erschricke , vremediu wort von schimpfe ; si tuot verdrert , swes si gert vore den liuten mit gelimpfe . ich en|mac mich schiere niht entstân , wan ich der sinne niene hân bî mir gar . swar ich var , sô muoz ich si erlâzen , daz wirdet wole schînen , swenne ich den mînen morgen an den strâzen den liuten biute gegen der naht : ich zer die zît gar ungewaht . ez ist niht wunder , daz ich sunder mînen danc sî mîde ; der ougen schîn den kumber mîn , den ich nû lange lîde , mit einem blicke tuot versalt . ich hân mir si vile rehte erwelt . ir vert mit der vrouwen sît dê larosche bîse : die gesach nieman , er schiede danne vrô rîche unde wîse . ich wæne wole , ir sî alsam . wer mohte ir danne wesen gram ? ich wile iu mînen willen sagen , mac ich der guoten minne mit mîneme dieneste niht bejagen , daz ich niemer die sinne noch mînen lîp bekêre an dechein ander wîp . swie ich mich erhole , der gedinge tuot mir alsô wole : daz ich wole weiz , daz si mir gân ze dienenne umbe ire hulde . gewünne ich niht mêre dâr|an , ich wile si der schulde niht an gehaben . swer mir ze rehte solte staben des einen eit , ich swüere wole , ez wære ir leit . sît ich der sælde niene habe , daz sî mir sanfte lône ich en|wile doch niht wesen abe , ich werde entbunden schône , als ich|ez ger . ich muoz iemer wesen der , der umbe ire heil ertreit ein schoenez leben vile . Turnus der wart sanfte erlôst von kumberlîchem pîne : daz was sînes herzen sundertrôst , daz er lac durch lavîne sô schône tôt . der endet schiere sîne nôt in eineme tage , die ich nû manige jâr trage . ich weiz wole , solte ez sîn an dem gelücke mîn , die güete diu ist sô manicvalt si tete mich noch vröuweden balt . ich en|was niht sælden lôs , dô ich si mir erkôs in disem ûzerkorenen dône ûf guoten rîche schoenen lôn . iedoch , swie ez mir ergê , sô muoz si iemer mêr nâch gote sîn mîn anebet , wan si niht wan guot getet . ich ergibe mich und entbar an ire genâde gar , daz si mir , dâr nâch ich strebe , ein wünniclîchez ende gebe .