sich huop ein ungewæger zorn von guoten vriunden umbe ein wîp . nû hânt si beide ûf mich gesworen , daz herze wider mînen lîp . dem herzen wolten diu ougen helfen minnen , dâ|wider strebet der lîp mit allen sînen sinnen , nû hânt si mich dâr zuo geladen : ich en|weiz , wes ich mich underwant , daz ich si swinde ûf mînen schaden . zehant dô si versuonten sich durch mînen willen , als ich si bat : dô tâten si übel wider mich , daz si mich von der selben stat nie liezen wider wenken noch gewenden , ich lobete in , daz ich hülfe ire nôt volenden . daz hân ich ûf ein dinc getân : obe wir gewinnen , des wir gerne , daz si mich danne teilen lâzen . si gît uns iemer vröuweden vile , gewinnen wir daz bezziste wîp . nû hoeret , wie ich danne teilen wile : dem herzeherze , liebe lîp , ire sinne , die bescheide ich mînen sinnen , ire ougen mînen ougen al ze minnen , si selben wile ich haben mir ze wünniclîcher stæticheit , und wile mich selben geben ir . wan_daz ich minniclîche tobe , sô bin ich niht wole sinnic man , daz ich mir selbem daz gelobe , des sî mir lîhte niet en|gan . mir wær eht liep , daz mir vile wole geschæhe und daz si mich von herzen gerne sæhe . daz sol si lâzen âne haz : ez schade ir niht und tuot mir wole , mir ist die wîle deste baz .