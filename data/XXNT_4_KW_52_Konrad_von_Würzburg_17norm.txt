jârlanc wile diu heide mit leide vrîen unde entbloezen sich liehter bluomen wünniclich , die der süeze meie kunde bringen . walt , von dînem kleide nû scheide , gruoniu löuber dû versprich ! des wile rîfe twingen dich und der snê mit angestbernden dingen . lerke , tröschel , nahtegal , Amsel und Galander hiure mit einander wole sungen , die nû swîgent überal : manigen vröuwederîchen schal hât diu kalte winterzît verdrungen . swer mit lieben wîben vertrîben sol die langen winterzît , hê waz deme wünnen gît minne bî den herzen vrouwen ! wer mac von ir lîben geschriben , waz an in gewinnes liet unde vröuwede âne allen strît ? man sol wîp vür liehte bluomen schouwen , unde vür der vogel sanc wîplîche kôsen hoeren . got in sînen koeren ze muote was vile wole , dô sîn gedanc reiniu wîp âne allen wanc schuof dem manne ze sælden und ze güete . ich wile umbe ein lêhen nû vlêhen vrouwen hövisch unde vruot , daz ire edeliu minne guot argen hêrren nütze werden müeze sam ein stift der zehen . swer vêhen kunne tugentrîchen muot , dem werde iemer vore behuot hôchgelobeter wîbe minnes|vezze . swer niht êre meinen kan , wie sol der gemeinen reinez wîp mit sinnen getrûwen ? wizzent daz unertic man liep von grunde nie gewan , wan sîn triuten bringet leides riuwen .