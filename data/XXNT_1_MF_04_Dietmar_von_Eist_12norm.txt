nû ist ez an ein ende komen , dâr nâch ie mîn herze ranc , daz mich ein edeliu vrouwe hât genomen in ire getwanc . der bin ich worden undertân , als daz schif dem stiurmanne , swanne der wâc sîn unde alsô gar gelâzen hât . sô houwî ! sie benimet mir manige wilde tât . jâ hoere ich vile der tugende sagen von einem rîtær guot ; der ist mir âne mâze komen in mînen stæten muot . daz sîn ze keiner zît mîn lîp mac vergezzen , redete ein wîp , nû muoz ich al der werelte haben durch sînen willen rât . sô houwî ! wole im , wie er daz gedienet hât ! wie mohte mir mîn herze werden iemer rehte vruot , daz mir ein edeliu vrouwe alsô vile ze leide tuot ! der ich vile gedienet hân , als ire wille was getân . nû wile si gedenken niht der manigen sorgen mîn . sô houwî , sol ich ir lange vremede sîn .
