diu hôchgemuote hoehet sich mit tugende sô , daz sich mîn herze hoehen muoz von schulden . ô|wê , wannen wæren nû die edelen jungen vrô ! sô mohte ich ir gedienen wole ze hulden . wie möhte ich eine ire hôhez lop ze vollem werden bringen ? en kunde ez niht in tûsent tûsent jâren gar gesingen . dâr|umbe hæte ich vröuwede gerenter helfe gerne und joch ire rât : waz obe ir eteslîcher ouch ûf liep gedinge mir gelîchen kumber hât ? mîn kumber , der mich ie sô kumberlîchen twanc , den mac diu minniclîche wole verenden . ich sünge , ich sagete ir alsô hovelîchen danc , geruochte si mîn ungemüete wenden , des sich ire ôre muoste ervröuwen und ouch ire herze erlachen , ouwê , wie kan si sælic wîp sô hôchgemüete machen ! er sol ze rehte lange mezzen , der an si sô ebene mâz , daz er an ir ze|der werelte nie nâch vollem wunsche weder ez noch des vergaz . swaz ieman weiz , ich weiz ein wîp sô vollekomen an lîbe , an schoene , an êren und an muote , wirdet mir von ire genâden swære niht benomen , daz mir niht anders mac geschehen ze guote . ich en|weiz , waz wunders ieman hier bevore an wîben sehe : mich dunket des , daz nieman in der werelte baz geschæhe , mir mohte an ir ze vröuwediclîchen vröuweden alse wole geschehen , solte ich der wünniclîchen trôst mit liebem ende mir ze heile noch gesehen !