nieman seneder suoche an mich decheinen rât : ich mac mîn selbes leit erwenden niht . nû wæne ich , ieman grôzer ungelücke hât , und man mich doch sô vrô dâr under sihet . dâ merkent doch ein wunder an . ich solte iu klagen die meisten nôt , niuwen daz ich von wîben niht übel reden kan . spreche ich nû , des ich si selten hân gewenet , dâr an begienge ich grôze unstæticheit . ich hân lange wîle unsanfte mich gesant und bin doch in der selben arbeit . bezzer ist ein herzesêr , danne ich von wîbe misserede . ich tuon sîn niht , si sint von allem rehte hêr . in ist liep , daz man si stæticlîche bite , und tuot in doch sô wole , daz si versagent . hei , wie manigen muot und wunderlîche site si tougenlîche in ire herzen tragent ! swer ire hulde welle hân , der wese in bî und spreche in wole . daz tete ich ie : nû kan ez mich leider niht vervâhen . dâ ist doch mîn schulde entriuwen niht sô grôz , alse rehte unsælic ich ze lône bin . ich stân aller vröuweden reht alse ein hant blôz und gât mîn dienest wunderlîche hin . daz geschach nie manne mêr . vollenete ich eine senente nôt , si getuot mir niemer , mac ich ez behüeten , wole noch wê . ich bin tump , daz ich sô grôzen kumber klage und ir des wile decheine schulde geben . sît ich si âne ire danc in mînem herzen trage , waz mac si des , wile ich unsanfte leben ? daz wirdet ir iedoch lîhte leit . nû muoz ich ez doch alsô gelâzen sîn . mir machet nieman schaden wan mîn stæticheit .