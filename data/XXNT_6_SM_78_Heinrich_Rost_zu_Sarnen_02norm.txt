hei , roesiger munt , wanne willt ervrischen mich ? mir ist alliu vröuwede unkunt , sol ich langer mîden dich . bezzer wære mir ein sterben danne lebende verderben . ich trage in aller stunt leit nâch dir verborgenlîche . ich bin noch unverzaget an dem muote , mîn rouberîn . niemer tac mich betaget , ich en|gedenke ze guote dîn . ich en|weiz , wanne dîniu güete mir mîn breitez ungemüete welle machen verjaget und verkêren sorgen pîn . mir wær noch helfe guot , der tuon wolte helfe mir . daz ist wâr , ein sælic guot , verdirbe ich , daz kumet von dir . von der nôt ein guotlich lachen mac mich loesen : selker sachen wer mich , sô ist behuot wole mîn ungesunde gire .