ich bin als unschadelîchen vrô , daz man mir wole ze lebenne gan : tougenlîche stât mîn herze hôhe . waz touc ze|der werelte ein rüemic man ? wê den selben , die sô manigen schoenen lîp habent ze boesen mæren brâht ! wole mich , daz ich ez hân gedâht ! ir sulet si mîden , guotiu wîp . ich wile guotes mannes werdicheit vile gerne hoeren unde sagen . swer mir anders tuot , daz ist mir leit . ich wile ez ouch allez niht vertragen . Rüemære unde lügenære , swâ die sîn , den verbiete ich mînen sanc , und ist âne mînen danc , obes alsô vile geniezen mîn . maniger trûret , dem doch liep beschihet , ich hân aber iemer hôhen muot , und en|habe doch herzeliebes niht . daz ist mir alsô lîhte guot . herzeliebes , swaz ich des noch ie gesach , dâ was herzeleit mir bî . liezen mich gedanke vrî , sô en|wiste ich niht umbe ungemach . als ich mit gedanken ervar , sô wile mir maniger sprechen zuo . sô swîge ich und lâze in reden dar . , waz wile er anders daz ich tuo ? hæte ich ougen oder ôren danne dâ , sô kunde ich die rede verstân . swenne ich ir beider niht en|hân , sô en|kan ich nein , sô en|kan ich jâ . ich bin einer , der nie halben tac , mit ganzen vröuweden hât vertriben . swaz ich vröuwen ie dâ her gepflac , der bin ich eine hier beliben . nieman kan hier vröuwede vinden , si zergê sam der liehten bluomen schîn . dâ von sol daz herze mîn niht senen nâch valschen vröuweden mêr .
