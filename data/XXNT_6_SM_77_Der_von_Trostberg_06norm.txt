willekomen sî uns der meie , er bringet maniger hande bluot , ( - ) bluomen maniger ( ) leie , des der winter niht enttuot . sô vröuwet sich allez , daz dâr ist , gegen der schoenen sumerwünne , wan daz vröuwede an mir gebristet . vrouwe , getorste ich nû genenden , sô klagete ich dir mîne nôt . hêrre , konde ich nôt erwenden , sô wânte ich vile manigen tôt . juncvrouwe , ir toetent mînen lîp ! dâ|vüre sô biute ich mîn unschulde , sprach daz minniclîche wîp . nû sprich an , minniclîche , guote , durch dîn rôtez mündelîn , wes ist dir gegen mir ze muote , mîner sinne ein rouberîn ? si sprach : wie meinet ir|ez , alde durch waz bin ich , diu iuch der sinne roubet ? wê , wâr|umbe tete ich daz ? ir manne , ir wellent âne wizzen vrouwen in dem herzen tragen . ob ir iuch hant an eine gevlîzen , der sulet ir|ez mit zühten sagen : sô müget ir schiere hân vernomen , ob iuwer biten alde iuwer vlêhen iu iemer sol ze trôste komen . vrouwe , ich wile nâch dînem râte vâhen an dir selben an . habe ich gesûmet mich ze spâte , des ( ) ich dich mit dieneste mane : sô hilf mir , liebiu vrouwe mîn ! stirbe ich in disen ungenâden , vrouwe , sô ist diu schulde dîn .