wünniclîchen sol man schouwen mînen schîn über alliu lant , vogel singent in den ouwen , die man dicke trûric vant . swâ êr lac vile toup diu heide , dâ sihet man schoene ougenweide : liehter ist mîn meientac . swenne ich sihe die vrouwen mîne wünniclîchen vore mir stân , gar gelîch dem liehten schîne von dem sunnen wolegetân , des lieht gât über alliu rîche : rehte alsô diu minniclîche mîn herze ûf durchliuhtet hât . wole ir , wie sie valsches âne in wîplîchen zühten lebet . rehte alsam der liehte mâne in den sternen dicke swebet , dem stât wole gelîch diu reine . nieman vindet dâ schoene aleine : sie ist ganzer tugende vol . swenne diu liebe und ouch diu bezziste lachete , ich wæne ire rôter munt nahtes ûz der vinster gleste . ei solte ich in lange stunt tougen spehen in rehter næhe , dicke ich gerne bî mir sehe die vile liehten roete brehen . mohte ich gên der die ich meine tûsent manne dienest gepflegen , daz kunde allez harte kleine gein ire rîchem lône wegen . ich wile an die reinen guoten lônes noch genâden muoten als von rehte ire eigen manne .