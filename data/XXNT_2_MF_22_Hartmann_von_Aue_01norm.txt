sît ich den sumer truoc riuwe unde klagen , sô ist ze vröuweden mîn trôst niht sô guot . mîn sanc sule des winters wâpen tragen , daz selbe tuot ouch mîn senender muot . wie lützel mir mîn stæte liebes tuot ! wan ich vile gar an ir versûmet hân die zît , den dienest , dâr zuo den langen wân . ich wile ir anders ungevluochet lâzen wan alsô , si hât niht wole ze mir getân . wolte ich den hazzen , der mir leide tuot , sô mohte ich wole mîn selbes vîant sîn . vile wandels hât mîn lîp unde ouch der muot , daz ist an mînem ungelücke worden schîn . mîn vrouwe gert mîn niht : diu schulde ist mîn . sît sinne machent sældehaften man , und unse stæte sælde nie gewan , ob ich mit sinnen niht gedienen kan , dâ bin ich alterseine schuldic an . ich hân des reht , daz mîn lîp trûric sî , wan mich twinget ein vile senentiu nôt . swaz vröuweden mir von kinde wonete bî , die sint verzinset , als ez got gebôt . mich hât beswæret mînes hêrren tôt . dâr zuo sô trüebet mich ein varende leit : mir hât ein wîp genâde widerseit , der ich gedienet hân mit stæticheit , sît der stunde , daz ich ûf mînem stabe reit . dô ir mîn dienest niht ze herzen gienc , dô dûhte mich an ir bescheidenlich , daz si ire werden lîbes mich erlie . dâr an bedâhte si vile rehte sich . zürne ich , daz ist ire spot und altet mich . grôz was mîn wandel ; dô si den entsaz , dô meitete si mich , vile wole geloube ich daz , mêre durch ire êre danne ûf mînen haz . si wænet des , ire lop stê deste baz . si hât mich nâch wâne unrehte erkant , dô si mich von êrste dienen liez . durch_daz si mich sô wandelbæren vant , mîn wandel und ire wîsheit mich verstiez . si hât geleistet , swaz si mir gehiez ; swaz si mir solte , des bin ich gewert : er ist ein tump man , der iht anders gert . si lônete mir , als ich si dûhte wert . mich en|slehet niht anders wan mîn selbes swert .