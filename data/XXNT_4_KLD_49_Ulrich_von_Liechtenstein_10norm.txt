wie kanst|dû , minnen , mit sorgen die sinne , den muot betouben mit senedær klage ! in vröuweden wâne bin ich vröuweden âne von dir gar al mîne lebenden tage . an eine stat riet mir dîn rât dienen vile schône mit stæter arbeit , dâ mir ze lône geschihet niuwan leit . waz klages|dû tumber sô sæligen kumber den ich durch guot dir gerâten doch hân ? daz dû der guoten , der reine gemuoten wærest mit triuwen vile gar undertân ? tuot dir den tôt sô süeziu nôt , sô senftiu swære , sô lieplîche gedwanc , wê zwîvelære , sô bis|dû vile kranc . wile sie|ez bedenken , sô muoz mich wole krenken sorge âne trôst , die ich lîde von ir . jâ solet ir hulde mîn leit mit gedulte unde ouch ire güete bedenken an mir . sît sie mîn lîp vür alliu wîp meinet besunder von herzen vile gar , wê durch welich wunder nimet sie des niht war . dû en|darft niht sorgen daz ir vore verborgen dîn stætiu triuwe di lenge noch sî . al dîniu tougen den sint ane lougen ire ougen , ôren al spehente bî . wirdet sie vür wâr an dir gewar daz dich niht krenket ein valschlîcher kranc , vile wole bedenket dich ire habedanc . mac sie vile reine besunder daz eine mir ûz bescheiden , waz ire wille sî ? welle ich daz brechen oder iemer versprechen mit ungedulte , sô lâze mich vrî . nû troeste mich , minne , unde sprich wie ich nâch swæreme trôst an ir bejage unde ir bewære mîn triuwe : daz sage . mit stætem muote , mit lîbe , mit guote mit reiner vuoge , âne alle arge site , solt|dû verschulden die gunst von ire hulden , daz si dir herze unde lîp teile mite . sie reine guot , swie si mir tuot , sô ist al mîn êre mîn lîp und mîn leben ir iemer mêre vür eigen gegeben .