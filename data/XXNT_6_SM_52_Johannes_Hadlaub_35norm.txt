wole der süezen wandelunge ! swaz winter truobte , daz tuot sumer klâr . daz vruot alte , daz vruot junge , wan sumer uobte doch ie wünnen schar . wole im , swer sich nû vröuwen sol ! dem ist sô wünniclîchen wole . swaz aber ich von wünnen schouwe , doch wile mîn vrouwe , daz ich kumber dole . ouwê , solte ich und mîn vrouwe unsich vereinen und uns danne ergên in ein schoenen , wilden ouwê , daz ich die reinen sehe in bluomen stên ! dâ sungen uns diu vogellîn : wâ mehte mir danne baz gesîn ? sô vünte ich dâ schoene geræte von sumerwæte ze einem bette vîn . daz wolte ich von bluomen machen , von violwunder und von Camandre , daz ez von wünnen mohte lachen , dâ muosten under munzen unde klê ; die wanger muosten sîn von bluote , daz kulter von bentihten guot diu lînlachen klâr von rôsen : ez wære ire lôsen lîbe niht vore|behuot . wær si niht sô lobelîche , si wær ze danke an daz bette mir . si ist sô rein , sô wünnerîche , dâ|von niht kranke wünne hôrte ze ir . sô spreche ich : liep , nû sich , wie vile daz bette hât der wunnenspil : dâr ûf gê mit ( ) mir , vile hêre ! ich vürhte sêre , daz si spreche : ich en|wile ! wan_daz mir ire zorn wê tete , ich würde âne lougen dâ gewaltic ir . swes ich si lieplîche erbetete , daz bræhte tougen hôhe vröuwede mir . ê_daz aber ich si wolte lâzen , ich wolte si doch umbevâhen und si danne an|daz bette swingen : ô|wê , daz ringen mac mir wole vergân !