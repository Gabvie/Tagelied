vremediu wunder , vroelich êre bringet uns des werden meien bluot . wole mich danne ob mir diu êre in den wünnen troestet mînen muot , diu mir dicke sunder lougen liuhtet in mîn herze tougen alse ein liehter tac der werelte tuot . wole gebâren , guotlich lachen , alsô kan si vrô mit zühten sîn , diu mir wole mac vröuwede machen mit ire rôten munde ; ire liehter schîn der ist rôsen vile gelîche , liljen wîz gar minniclîche : si ist ein wernter trôst den vröuweden mîn . ich wile haben guot gedingen unde an hôhem muote niht verzagen , vroelîche sprechen unde singen , der vile lieben mînen kumber klagen : diu ist sô guot vür sente swære , diu vile reine sældenbære , si mac allen kumber mîn verjagen .