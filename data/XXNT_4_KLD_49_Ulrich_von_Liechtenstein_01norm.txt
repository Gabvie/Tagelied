wîbes güete nieman mac volloben an ein ende gar . mîn herzebluote manigen tac si machet mich gar sorgen bar , swenne ich si sihe gekleidet stân und alsô schoene vore mir gân alsam ein engel wolegetân . ein wîp mich des betwungen hât daz ich ir iemer dienen muoz , der lîp vile wole ze wunsche stât ; ire rôter munt gît reinen gruoz , ich hân den wunsch an ir gesehen , daz man ir muoz des bezzisten jehen , oder ich en|kan niht vrouwen spehen . dîner reine troeste ich mich noch baz denne ich gedienet hân . dû bist eine der wile ich mit triuwen wesen undertân , des tages swenne ich dich sehen sol , sô wart nie manne mêr sô wole , und ist mîn herze vröuweden vol . hôhen muot ich von dir hân ; des weiz ich nieman mêre danc , dû bist guot âne argen wân ; ich diene dir iemer âne wanc , nû sprich daz ez dîn wille sî ; sô|ne wirde ich niemer mêre vrî und wone dir mit dieneste bî .