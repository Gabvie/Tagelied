ich hân hundert tûsent herzen erlôst von sorgen , alse vrô was ich . wê , jâ was ich al der werelte trôst ; wie zæme ir daz , si en|troeste ouch mich ? si en|sol mich niht entgelten lâzen , daz ich sô lange von ir was , dâr zuo daz ich es entgolten hân . ich wile bî den wolegemuoten sîn , wan ist unvrô , dâ ich êr dâ was , dâ entroestent kleiniu vogellîn ; dâ entroestent bluomen unde gras ; dâ sint als jâmerlîchiu jâr , daz ich mich under den ougen rampf und sprach : nû gênt ûz , grâwe hâr . als rehte unvrô en|wart ich nie . daz solte êhaft sîn ; nû ist ez geschehen . mich bekennent noch die liute hier , die mich anders hânt gesehen . alse vröuwedenrîche was ich dô , daz ich mich vröuwete und vröuwede gap . wie tuot man wider mich nû sô ? kume ich wider an mîne vröuwede als êr , daz ist den senden allen guot . nieman ist von sorgen alse wê , wile er , ich mache in wolegemuot . ist aber er an vröuweden sô verzaget , daz er enkeiner buoze gert , sô en|ruoche ich , ob er iemer klaget . hoeret , waz ich zuo der buoze tuo , daz ich mit zouber niht en|var . minniclîchiu wort stôze ich dâr zuo , den bezzisten willen strîche ich dar . tanzen unde singen muoz ich haben ; daz vünfte is wünniclîcher trôst : sus kan ich senden siechen laben .