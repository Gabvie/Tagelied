würde ich von der guoten vrô , waz ich danne guotes noch der werelte sünge ! ich gesünge ir lîhte alsô daz ez durch diu ôren in ire herze klünge . nû ist aber der lieben beide unmære , ist mîn kumber ringe oder ist er swære . sô vürhte ich daz si mînes lobes verdrieze , doch ist mir lieber , lobe ich si , danne obe ich ez lieze . lobe ich ire vile reine jugent , lobe ich danne ire vile minniclîche schoene , lobe ich ir vile werde tugent , sô ich daz allez wole mit lobe an ire gekroene , swer daz gerne hoere unde singe , dem wünsche ich daz liebe im noch gelinge . wile er mir allez herzeleit geverren , sô spreche ir wole , sô en|kan mir leides niht gewerren . kunde ich aller liute leit , alse ich wolte , nâch dem willen mîn verkêren , sehet des wære ich vile bereit . sô wolte ich vürtrûren ein daz bezziste lêren , ich lêrte einez daz ich selbe tæte , obe ich ez an der werelte volge hæte : ez wart nie niht sô guot vür ungemüete sô daz man wîbe schoene sæhe und lobe ire güete .