sange ich hiure niht von guoten wîben , sô singe aber ich nû von den swachen : wer solte iemer niht wan ein dinc trîben ? wir sulen ouch der boesen wîbe lachen . sô gedenket ein iegelich vrouwe reine : wole mich , daz mîn stæter muot mich sô schône hât behuot , daz ich billîche heize guot und mit nieman hân den spot gemeine ! ich wânte ein wîp von Iper haben vunden , dô ich êrst ersach die minniclîchen , nû swachet si an êren ze allen stunden , daz ich si ze hoehe wile gelîchen . ez ist übel umbe ein schoene bilede , daz im wonet kein wandel bî : daz si machet êren vrî . doch swie triuteloht si sî , sô ist ir wîplîche güete worden wilde . vrouwe , ich habe iuch beide offenlîche und tougen aldâ her gebeten umbe iuwer minne : nû slahent iuwer tocken in diu ougen , sît ir hant gegen mir sô herte sinne ! wende ir ze|êren werden an mir einen ? ûf mîn triuwe , ez mac niht sîn ! tuont ir niht den willen mîn , ich spriche iu ein wortelîn , dâr an hanget siuften unde weinen .