hôher muot , nû wis entvangen in mîn herze tûsent stunt . lâ dich bî mir niht belangen . dû bist mir ein hôher vunt . al mîn vröuwede was zergangen : die hæte trûren mir benomen : diu ist mir mit dir her wider komen . hôher muot , dâ ich dich vunden hân , dar nîge ich iemer mêr . mit dir hân ich überwunden trûren , daz mir tete ie wê : daz ist mir gar von dir verswunden . wole mich , wole mich , daz dich ie mîn minne gernte herze entvie . hôher muot , dich hât gesendet mir ein wîp diu êre hât . an die hân ich gar gewendet mich : daz ist der minne rât . under schilden sper verswendet wirdet durch si von mîner hant , diu dich zuo mir her hât gesant . hôher muot , dû und diu minne solt mir helfen dienen ir sunder valsch mit slehtem sinne : sô mac wole gelingen mir . wirdet si mîner triuwen inne , sô tuot mir vile vröuweden kunt ire kleinvelhitzerer munt . hôher mütte nâch dîner lêre wile ich werben umbe ire lîp . si hât schoene , si hât êre , si ist ein reine süeze wîp , hôch geboren , gar senfte und hêre , guot , in rehter mâze balt : ire lîp wîplîchen ist gestalt . hôher muot , dû solt niht eine voget in mînem herzen sîn . mit dir hât dâ stât gemeine diu vile liebe vrouwe mîn . si vile guote süeze reine hât die minne mit ir brâht : si habent ze hûse dâ gedâht . hôher muot , mîn herze groezet unde ist worden vröuweden junc , an die brust ez sêre stoezet , hôhe ez springet manigen sprunc , werdiu liebe dâr|inne boezet , diu mich selten ruowen lât , swie hôch doch mîn gemüete stât .
