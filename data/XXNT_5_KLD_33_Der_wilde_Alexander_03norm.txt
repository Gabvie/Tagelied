der meie ist komen gar wünniclich mit manigen bluomen wolegevar ; der walt ist niuwes loubes rîche , des machet in der winter bar . die vogel hoehent ire gesanc in walde und ouwen überal ; dâ von sô wirdet ire trûren kranc . des donet wole diu nahtegal ire süezen schal . ich wile der lieben dienen gern ; des sol si mir getrûwen wole . ire hulde mac ich niht entbern . ire lîp ist reiner tugenden vol . ire minne mich entzündet hât , daz ich erkalte manige stunt , dâr nâch erglüeje ich an der stat abe ich brinn : daz tuot mir kunt ire rôter munt . wole mich daz ich si sehen sol , ist mînes herzen ôstertac . got hât ire lîp gebiledet wole , sî liljenschîn und Balsemsmac . mîn meien zît und heide glanz ist si , mîn spilenter sunnen brehen ; si treit der êren rôsenkranz ; des muoz ir al diu menige jehen liez hânt gesehen . si ist vile hôher êren rîche , ire lop daz vert gar âne meil , ire blüejentiu jugent ist wünniclich , an ir lît aller sælden teil . ire mundel brinnet alse ein gluot , ire wengel diu sint rôsevar ; vore missewende ist si behuot , ire lîp ist alles valsches bar und dâ bî klâr . wole mich ire schoene und ouch ire zuht , wole mich ire spilenten ougen brehen , wole mich der reinen süezen vruht , wole mich daz ich si an sol sehen , wole mich der reinen süezen klâr , wole mich ire tugende manicvalt , wole mich ire wengel wolegevar . ire jugent blüejet alsam ein walt gar wole|gestalt .