werder meie , sît dîn schoene , liehter sumer , bluomen und der vogel dô|ne solichen kumber niht erwendent , der mir tuot sôwê , vone ir diu mich hât verderbet : âne schulde sî mîn vröuwede hât ersterbet . ze|wâre ire hulde ist wæger vile danne bluomen unde klê . ach si hêre untroestærinne , diu mir sinne hât entwendet gar ! des lebe ich in ungewinne , sît ich stæticlîchen in ire glüete brinne . minne , hilf enzît , sît_daz ich stên genâden bar . ô|wê mîner ougen weide , diu verborgen ist sô stæticlîche . leide tuot mich sorgen nâch ir , diu mir ist vür alliu wîp . selten ich ir hân vergezzen in dem muote , den si here hât besezzen . diu vile guote twinget ie ze sorgen mir den lîp . sehet , des muoz mîn herze erkrachen sam die spachen tuont in heizer gluot . daz kumet ie von solichen sachen , daz mich vremeden wile ire minniclîchez lachen . wachen muoz ich dicke in angestlîcher sorgen vluot . obe ein wîp sich noch bedâhte gein mir armen , daz sich in ire herze vlehte sælic erbarmen daz an hôchgelobeten vrouwen liget ! tete daz diu sælden rîche , wandels eine ! wâ lebet iener ir gelîche die ich meine , sît si stæte niuwer tugende pfliget ? liehter varwe klâr bevlozzen , schône entsprozzen stêt ire lobes rîs . iemer wære ich unverdrozzen , swenne ich sie sô lachelîche ire munt entslozzen ; schôzen niuwer rôsen glesten rehte in solker wîs .