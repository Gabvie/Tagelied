sumer zieret heide und anger und den walt : dâ von manic herze balt den lîp kumieret . man mac schouwen wole bekleidet berc und tal , dâ gehoert man die nahtegal und in den ouwen . hier|vone vröuwet sich al diu werelt gemeine . dâ bî kleine ist mîn vröuwede ze aller zît , sît_daz mir niht vröuwede gît diu süeze , reine . si ist vore valsche wole behuot , diu mich singen tuot . der ich singe unde vile gedienet hân , diu wile sich des niht entstân , wâr|nâch ich ringe : nâch ire hulden ringe ich alle mîne tage , alsô daz ich sorge trage . die muoz ich dulten , biz_daz ich noch lieben trôst gewinne von der minne : sô ist mîn sorge gar ein troum . sus trage ich den jâmers soum in mînem sinne . si ist vore valsche wole behuot , diu mich singen tuot . ze einem mâle schôz ire minniclîcher schîn in daz senente herze mîn ire minne strâle , die ich tumber iemer mêre bî mir truoc , alsô daz ich ez nie gewuoc . den grôzen kumber trage ich und ouch ander klagente swære , biz ein mære mir von der vile lieben kumet , daz si mich ze vröuweden vrumet , diu sældenbære . si ist vore valsche wole behuot , diu mich singen tuot . lieplîche lachen , liehten ougen , rôter munt schaffent hundert|tûsentstunt mîn herze erkrâchen . guot gebæren , dâ bî wolegestalten lîp hât daz minniclîche wîp , diu mîn kan varen . si ist der wunsch ûf erde sicherlîche . vröuweden|rîche ist si doch mit rehter zuht . ich en|weiz niender wîbes vruht , diu ir gelîche . si ist vore valsche gar behuot , diu mich singen tuot . dô ire ougen santen mir ire lôsen blic , sâ zehant diu minne ire stric warf an mich tougen . guotlich grüezen wart mir an der selben stunt , sît was ie mîn herze wunt von der vile süezen . si hât mir den stric noch niht entbunden und die wunden ungeheilet : wê mir , wê ! dâ von sorge ich , wie|ez ergê , ze manigen stunden . si ist vore valsche gar behuot , diu mich singen tuot .