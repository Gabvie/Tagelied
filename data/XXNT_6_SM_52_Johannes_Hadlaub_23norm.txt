diu vogellîn wâren in manigen sorgen noch aldâ her den winter kalt . si smuhten sich die küelen morgen : in snêwe stuont sô gar der walt . nû wellent si sich zweien , si hânt ersehen die liehten zît . die bluomen lachent gegen dem meien , der manigem herzen vröuwede gît . man hoeret süeziclîche tuonte , swer sich des morgenes wile ergân , und sihet die lieben heide schoene in wünniclîcher varwe stân . swaz ich vile senenter schouwe der bluomen und der rôsen rot doch muoz ich sorgen , want mîn vrouwe mich tuot an mînen vröuweden tôt . ich sûfte sêre und minniclîche und wandelt sich mîn stætiu vâr , swenne ich si sich sô wünnerîche und si mîn nimet sô kleinen war . und mohte von leide ersterben ieman , ich wære nû lange tôt . ich en|mohte ire helfe nie erwerben , dâ|von lebe ich in grôzer nôt . sol ich die guoten lange mîden , swie doch nieman von leide erstarp , ich muoz den tôt nâch ir erlîden , wan ich nie heil an ir erwarp . wile si mîn niht êrn , noch lieplîche hôchgemüete geben und ouch ire vremeden gar verkêrn , sô muoz unlenge sîn mîn leben . doch habe ich si mir selp erwellet und wile genâden gerne von ir . swie mich diu reine in jâmer vellet , doch stêt nâch ir mînes herzen gire . Nôn wile ouch niemer kêren von ir die bezzisten triuwe mîn : sol ich verderben nâch der hêren , si muoz in hôhen schulden sîn .