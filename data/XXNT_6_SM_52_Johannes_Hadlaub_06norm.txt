ich ergienc mich vore der stat , doch âne vâr ; dô gedâhte ich gar lieplîche an si . sâr zehant ersach ich verre ire schoenen lîp , dâ schoene wîp ir sâzen bî . dô en|gonde si mir vröuwen niht vore ir : si gienc dannen , dô si sach , daz ich gienc dar . daz nimet noch gar vile vröuweden mir . liebiu mære seit doch ein guot rîtær mir , daz lieplîche ire munt von mir sprach . si sprach : wâ ist mîn geselle ? , daz was minniclich . ich vröuwe mich , daz ie geschach , daz si von mir geruochte reden sô . daz schadete ir vile kleinen und hilfet mich wole . si ist tugende vol , des bin ich vrô . ich kam ir ze wege , dâ si gar eine gienc : dô gesprach ich nie kein wort zuo ze ir . ich erschrac von minnen , ich en|mohte hin nochdan . ich sach si eht an , daz wart doch mir . si gienc ouch vür , daz si niht gruozte mich . daz verzagete mich ouch , des ich niht en|sprach , und dô ich si sach sô minniclîche . minne sûmet an mir vaste ire triuwen sich : si twinget mich minnen sô hôhe , wan si nie mîn vrouwen gegen mir getwanc . si habe undanc ! wie tuot si sô ? waz habe ich ir getân ? si swechet sich . twünge si gegen mir ire lîp sô tugende vol , sô tete si wole : wes zîhet si mich ? daz diu minne mich sô sêre betwungen hât , und daz si lât ire lîp sô vrî , dâ|von weiz ich , daz si hât verrâten mich , si en|kêre sich danne ouch an si und twinge si mîn noch genâde hân . ouwê , minne , willt daz tuon , sô tuo|ez inzît , wan senenter strît wile mich erslân . vrouwe mîn , ich man der rehten triuwen dich , wan die hân ich reht gegen dir , daz dû mir des gunnest , daz ich zuo dir gê , dâ nieman mêr sî , wan ehten wir . an argen list muote ich tier vrouwe , dir : ich en|wolte niht wan klagen dir mîn senentez leit , ach , sælicheit , des gunne mir !