ô|wê , winter , dîn gewalt wile uns aber twingen ! heide und ouch die bluomen rôt die sint nû worden val . sô klage ich den grüenen walt und der vogel singen : dâr zuo hât vile grôze nôt diu liebe nahtegal . wê , waz klage ich tumber vogel swære ? obe eht ich der lieben liebe in rehter liebe wære , sô|ne klagete ich niht die vogel noch der liehten bluomen schîn . al mîn vröuwede lît an ir diu wole mac vertrîben swaz ich sorgen ie gewan : der hât si gar gewalt . si ist diu minniclîche mir liep vore allen wîben . des bin ich vile senenter man in sorgen worden alt . daz mac diu vile kiusche wole erwenden . wile diu güete mir ire helferîche helfe senden , sô|ne darf mich niht belangen der vile süezebernder zît . reiniu wîp diu sint sô gar von der diet gescheiden daz dâ heizent valschiu wîp : des ist mîn herze vrô . nû ist diu guote valsches bar : dâ von muoz mir leiten der vile valschen wîbe lîp . mîn herze stüente houw ob mir der vile guoten einiu bræhte mit ire güete hôhen muot ; wê wes ich danne gedæhte mit sange , daz ez erben müeste an mînes kindes kinde ! vrouwe minne , tuot sô wole , lât mich des geniezen daz ich holt der guoten bin mit stete âne allen wanc . obe ich des geniezen sol , sô mohte iuch verdriezen daz si mînes herzen sin an vröuweden machet kranc . si kan die|sên swingen in der mâze unde wile behüeten daz si niht bestieben lâze ire rôten munt der mich vile dicke machet hôchgemuot . diu vile hêre wile mich lâzen nâch ire gruoze sterben , âne aller slahte schulde gar . des muoz ich trûric sîn unde in senenten sorgen stân . ich en|kan niht gewerben daz ir wole stênden ougen klâr iht wellen ruochen mîn . daz klage ich dir , minne , von der süezen . sît_daz sie mir niht en|wil mîn sende swære büezen , minne , wege enzît daz ez werde ein gemeinez spil .