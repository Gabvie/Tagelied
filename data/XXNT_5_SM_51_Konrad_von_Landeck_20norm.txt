rîfen unde winde kalt roubent ouwê und ouch den walt , linde rêret : sus verkêret sich ein zît , diu vröuwede bar . man sihet anger und den plân beide sunder bluomen stân . heide grîset : ûf die rîset tuftes vile , des nam ich wâr . dâ|von swîgent nahtegal , winter wilde grôz unbilde briuwet mit des snêwes valle . sît ich mich von êrst versan , wie sich minne lieben kan beiden lîben , mannen , wîben , dô begunde ich minne gern . mich bedûhte des an si , wær mir minne stæte bî mit gedanken âne wanken , daz mich minne solte wern mit ire süezen meisterschaft , mîn erkennen unde wænen minne mit ire helfe kraft . ich versen an minne mich , sô vert minne vlühticlîche von mir balde . ire gewalt ist mîn muot , mîn sin ze kranc . minne tuot mich jungen grâ und en|weiz doch rehte , wâ ich si vinde : sô geswinde ist ire wenden und ire wanc , als ich wæne minne hân mir erworben , sô ist verdorben als mîn werben und mîn wân . swie daz ich bin minne ein gast , iedoch trage ich swæren last an dem herzen : mînen smerzen hânt bekumbert mir den muot . alsus dulte ich minnequâle , stæticlîchen , sunder twâle . minne mîden muoz ich lîden , doch weiz ich , diu minne ist guot . minne ist liep ein wegerîn : minne müeze mit ire süeze lieben mich der vrouwen mîn . sol ez mir sô liebe ergân , als ich mir erwünschet hân , daz diu reine , wandels eine mir ze trôste erbarmet sich , sô lerne ich der vröuweden kunst . hân ich mîner vrouwen gunst , daz ir sinne durch die minne minniclîchen minnet mich , sô würde ich nâch liebe vrô , wan ire güete mîn gemüete hoehet vür die sunnen hôh .