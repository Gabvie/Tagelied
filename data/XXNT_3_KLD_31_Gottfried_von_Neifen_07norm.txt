wer gesach ie wünniclîcher mêr den süezen meien ? wer gesach ie baz bekleit den walt und ouch die wünniclîchen heide ? wer gehôrte ie baz diu kleinen vogellîn gesingen gein der wünniclîchen wünne in maniger süezer wünniclîcher wîse ? dâ gein vröuwet sich manic herze , wan daz mîne aleine . daz muoz iemer trûric sîn , ez wende ire wîplich güete , diu mich senden mit gewalte lange her betwungen hât . ô|wê , triutelehter lîp , sol ich alsus verderben ! ouwê , spilenter ougen schîn ! hê munt gevar nâch wünniclîchen rôsen ! herzen trût , ir westet an mir iuwer vrîez eigen . wie zimet wîbes güete daz , ob ich in senenten sorgen sus verderbe ? liebiu vrouwe , ich hân iu lange her gedienet von kinde : des lât mich geniezen ; sehet , sô wirde ich vröuwedenrîche . obe des niht geschihet , sô muoz mîn spilentiu vröuwede ein ende hân . ir vile wünniclîchen wîp , ir wolegemuoten leien , wünschet daz mînes herzen trût mich von den senelîchen sorgen scheide : sô bite ich die guoten daz si lâze mir gelingen . süeziu minne , ob daz geschihet , dâr umbe ich dîne werden tugende prîse , minne , dû weist wole , ez ist diu liebe die ich dâ meine . minne , hilf daz mir diu êre troeste mîn gemüete . obe des niht geschihet , sô wirdet mir senenter sorgen niemer rât . ô|wê , minne , sol ich niht den rôten kus erwerben und den süezen umbevanc , dâr zuo ire minniclîchen lîp den loesen ! süeziu minne , maht dû herzeliep an mir erzeigen ? nû waz treit dich vür , ob ich nâch der vile herzelieben lieben stirbe ? minne , ich muoz verderben , obe ich niht die vröuwede vinde . ach durch got , vile sælic wîp , noch helfet helficlîche ! süeziu minne , vrâge sie durch got waz ich ir habe getân .