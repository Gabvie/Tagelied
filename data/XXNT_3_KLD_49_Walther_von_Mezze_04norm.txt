sich huop ein ungevüeger zorn von guoten vriunden umbe ein wîp . nû hânt si beide ûf sich gesworen , daz herze wider mînen lîp . dem herzen wolten tougen helfen minnen : dâ wider strebete der lîp mit allen sinnen . dâr zuo begunden si mich laden . ich en|weiz wes ich mich underwant , daz ich si swinde ûf mînen schaden . zehant dô si versuonten sich durch mînen willen alse ich bat , dô tâten|es übel wider mich daz si mich von der selben stat nie liezen wider wîchen noch gewenden , en lobete in dazz|ich in hülfe ire nôt volenden . daz hân ich ûf ein dinc getân : ob wir gewinnen des wir gerne , daz si mich danne teilen lâzen . si gît uns iemer vröuweden vile , gewinnen wir daz bezziste wîp . nû sehet wîc danne teilen wile : dem herzen herze , dem lîbe lîp ire sinne die bescheide ich mînen sinnen , ire ougen mînen ougen al ze minnen , si selben wile ich haben mir ze wünniclîcher stæticheit , und wile mich selben geben ir . wan_daz ich minniclîchen tobe , sô bin ich rehte sinnic man , daz ich mir selben daz gelobe des sî mir lîhte niht en|gan . mir wære eht liep daz mir vile wole geschæhe und daz si mich von herzen gerne sæhe . daz sol si lâzen âne haz : ez tuot mir wole und schadet ir niht , ist mir die wîle deste baz . ez|ne wizzen alle liute niht daz wünschen alse sanfte tuot , und waz dâ liebes von geschihet : ez wirdet ein herze wole|gemuot . ein sælic man mac gerne wole gedenken , er|ne kan den sorgen niemer baz entwenken . ez hât mich dicke dâr zuo brâht daz ich mîn selbes hêrre was , sô ich sô liebe hân gedâht .