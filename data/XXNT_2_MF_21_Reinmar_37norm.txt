ungenâde und swaz ie danne sorge was , der ist nû mêre an mir , danne ez got verhengen solte . rât ein wîp , diu ê von senender nôt genas , mîn leit , und wær ez ir , waz si danne sprechen wolte . der mir ist von herzen holt , den verspriche ich sêre , niht durch ungewegen haz , wan durch mînes lîbes êre . ich en|bin niht an disen tac sô her bekomen , mir en|sî gewesen bî underwîlente hôchgemüete . guotes mannes rede habe ich vile vernomen ; der werke bin ich vrî , sô mich iemer got behüetete . dô ich im die rede verbôt , dô|ne bat er niht mêre . disen lieben guoten man , en|weiz ich , wie ich von mir bekêre . als ich eteswenne in mînem zorne sprach , daz er die rede vermite iemer durch sîn selbes güete , sô hât er , daz ich ez an manne nie gesach , sô jâmerlîche site , daz ez mich ze|wâre müejete , und iedoch sô sêre niet , daz er es iht genieze . mir ist lieber , daz er bite , danne ob er sîn sprechen lieze . mir ist beide liep und herziclîchen leit , daz er mich ie gesach oder ich in sô wole erkenne , sît_daz er verliesen muoz sîn arbeit , sô wole als er mir sprach . daz müejet mich doch eteswenne , und iedoch dâr umbe niht , daz ich welle minnen . minne ist ein sô swærez spil , daz ich es niemer tar beginnen . alle die ich ie vernam und hân gesehen , der keiner sprach sô wole noch von wîben nie sô nâhen . waz wile ich des lobes ? got lâze im wole geschehen . sîn spæhe rede en sol lützel wider mich vervâhen . ich muoz hoeren , swaz er saget . wê , waz schadete daz ieman , sît er niht erwerben kan weder mich noch anders nieman ?