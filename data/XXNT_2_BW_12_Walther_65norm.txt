waz ich doch gegen der schoenen zît gedinges unde wânes hân verloren ! swaz kumbers an dem winter lît , den wande ich ie des sumers hân verboren . sus satzte ich allez bezzerunge vür : swie vile ich trôstes ie verlüre , sô hâte ich doch ze vröuweden wân . dâr under misselanc mir ie : ich en|vant sô stæte vröuwede nie , si wolte mich êr ich si lâzen . muoz ich nû sîn nâch wâne vrô , sô|ne heize ich niht ze rehte ein sælic man . dem ez sîn sælde weget sô , daz im sîn herzeliep wole guotes gan , hât ouch der selbe vröuwederîchen sin , des ich vile leider âne bin , sô|ne spotte er niht dâr umbe mîn , ob im sîn liep iht liebes tuot : ich wære ouch gerne hôchgemuot , möhte ez mit liebes hulden sîn . er sælic man , sî sælic wîp , der herze einander sint mit triuwen bî ! ich wile daz , daz ir beider lîp getiuret und in hôher wirde sî . vile sælic sîn ire jâr und al ire zît ! er ist ouch sælic sunder strît , der nimet ire tugende rehte war , sô daz ez in sîn herze gêt . ein sælic wîp , diu sich verstêt , diu sende ouch guoten willen dar . sich wænet maniger wole begên , sô daz er guoten wîben niht en|lebe . der tôre kan sich niht verstên , waz ez vröuwede und ganzer wirde gebe . dem liehtgemuoten dem ist iemer wole mit liehten dingen , als ez sol . swer wirde und vröuwede erwerben wile , der gediene guotes wîbes gruoz . swen si mit willen grüezen muoz , der hât mit vröuweden wirde vile . jâ hêrre , wes gedenket der , dem ungedienet ie vile wole gelanc ? ez sî ein sî , ez sî ein er , swer alsô minnen kan , der habe undanc , und dâ bî guoten dienest übersihet . ein sælic wîp diu tuot des niht , diu merket guotes mannes site , dâ scheidet si die guoten von . sô ist ein tumbe sô gewon , daz ir ein tumber volget mite .
