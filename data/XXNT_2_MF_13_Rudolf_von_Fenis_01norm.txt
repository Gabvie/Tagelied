gewan ich ze minnen ie guoten wân , nû hân ich von ir weder trôst noch gedingen , wan ich en|weiz , wie mir sule gelingen , sît ich si mac wider lâzen noch hân . mir ist alse dem , der ûf den boum dâ stîget und niht hôher mac und dâ mitten belîbet unde ouch mit nihte wider komen kan und alsô die zît mit sorgen hine vertrîbet . mir ist alse dem , der dâ hât gewant sînen muot an ein spil und er dâ mite verliuset und er ez verswert ; ze spâte er ez doch verkiuset . alsô hân ich mich ze spâte erkant der grôzen liste , die diu minne wider mich hâte . mit schoenen gebærden si mich ze ir brâhte und leitete mich als der boese geltære tuot , der wole geheizen und geltes nie gedâhte . mîn vrouwe sol lâzen nû den gewin , daz ich ir diene , wan ich mac ez mîden ; iedoch bite ich si , daz si ez geruoche lîden , sô wirret mir niht diu nôt , die ich lîdente bin . wile aber si mich von ir vertrîben , ire schoener gruozscheidet mich von ire lîbe . noch dannoch vürhte ich mêre , daz si mich von allen mînen vröuweden vertrîbe .