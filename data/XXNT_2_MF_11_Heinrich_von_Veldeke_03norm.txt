swer mir schade an mîner vrouwen dem wunsche ich des rîses , dâr an die diebe nement ire ende . swer mîn dâr an schône mit triuwen , dem wünsche ich des paradîses unde valte im mîne hende . vrâge ieman , wer si sî , der bekenne si dâ bî : ez ist diu wolegetâne . genâde , vrouwe , mir , der sunnen gân ich dir , sô schîne mir der mâne . swie mîn nôt gewüeger wære , sô gewünne ich liep nâch leide unde vröuwede manicvalte , wan ich weiz vile liebiu mære : die bluomen springent an der heide , die vogel singent in dem walde . dâ wîlent lac der snê , dâ stât nû grüener klê , er touwete an dem morgene . swer nû welle , der vrouwe sich , nieman noetet es mich : ich bin unledic von sorgen .