nû hân wir iemer wünnen vile , erwerben wir daz bezziste wîp . nû sehet , wie ich danne teilen wile : dem herzen herze , dem lîbe lîp , ire sinne erteile ich mînen sinnen , ire ougen mînen ougen al ze minnen , si selben wile ich haben mir ze minniclîcher stæticheit und wile mich selben geben ir . ez en|wizzen alle liute niht , daz wünschen alse sanfte tuot : waz dâ liebes von geschihet ! daz herze wirdet wole|gemuot . ein sælic man mac gerne wole gedenken , er en|kan den sorgen niemer baz entwenken . daz hât mich dicke dâr zuo brâht , daz ich mîn selbes hêrre was , sô ich sô liebe hân gedâht .