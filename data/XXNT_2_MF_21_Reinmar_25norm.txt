ich gehabe mich wole und en|ruochte iedoch , ob mir ein vile lützel wære baz . ich bin allez in den sorgen noch . wirdet mir sanfter iht , ich rede ouch daz . zuo den sorgen , die ich hân , ist mîn klage , ich en|habe der tage die vollen niht , daz mîn swære iht müge ze herzen gân . ez erbarmet mich , daz si alle jehen , daz ich anders niht wan kunne klagen . mügent ir michel wunder an mir sehen ? waz solte ich nû singen oder sagen ? solte ich swern , ich en|wisse waz . gesæhe ich wider âbent einen kleinen boten , sô gesanc nie man von vröuweden baz . ich bin aller dinge ein sælic man , wan des einen , dâ man lônen sol . obe ich dise unsælde erwenden kan , sô vert ez nâch ungenâden wole . mir ist ungelîche dem , der sich eteswenne wider dem morgene vröuwet . alsô tete ouch ich , wiste ich mit weme . die ich mir ze vrouwen hâte erkoren , dâ vant ich niht wan ungemach . waz ich guoter rede hân verloren ! jâ , die bezzisten , die ie man gesprach . si was endelîchen guot . nieman konde si von lüge gesprochen hân , er|ne hæte als ich getriuwen muot . treit mir ieman tougenlîchen haz , waz der sîner vröuwede an mir nû sihet ! wê , wâr umbe tete aber ieman daz ? wan got weiz wole , ich en|tuon doch nieman niht . man sol mir genædic sîn . mich beginnet noch nâch mînem tôde klagen maniger , der nû liehte enbære mîn . ich wile iemer gerner umbe sehen . ich was mîner vröuwede ein teil ze vrî . mir ist von einer kleinen rede geschehen , daz ich wile wizzen , wer bî mir sî . ungewæger liute ist vile . spreche ich wider âbent lîhte ein schoene wort , waz mac ich ez , der mir ez verkêren wile ?