er muoz sîn ein wole berâten êlich man , den hûs sol hân , er müeze in sorgen stên . noetic ledic man vröuwet sich doch manigen tac , er sprichet : ich mac mich einen sanft begên . ach , nôtic man , kumest dû ze|der ê , wan dû kûme gewinnen maht muos unde brôt , dû kumest in nôt : hûssorge tuot sô wê ! sô dich kint an|vallent , sô gedenkest dû : waz sol ich nû ? mîn nôt was êr sô grôz wan diu vrâgent dicke , wâ brôt und kæse sî , sô sitzet dâ|bî diu muoter , râtes blôz . sô sprichet si : meister , gip uns rât ! sô gîst in danne Riwental und Siutenheim und Sorgenrîn , als der niht anders hât . sô sprichet si danne : ach , daz ich ie kan zuo dir ! jâ|ne haben wir den wite , noch daz smalz , noch daz vleisch , noch vische , pfeffer , noch den wîn : waz wolte ich dîn ? sô en|hân wir niender salz . sô riuwet ez ir , dâ sint vröuwede ûz . dâ vaht vrost und türest den hunger in daz hâr und ziehent gar ofte in al durch daz hûs . mich dunket , daz hûssorge tweie wê , doch klage ich mêr , daz mir mîn vrouwe tuot : swenne ich vür si gên , durch_daz si grüeze mich , sô kêrt si sich von mir , daz reine guot . sô warte ich jâmerlîchen dar unde stên verdâht als ein ellender man , der niht en|kan und des nieman nimet war . daz si mich versêret hât sô manic jâr , daz wolte ich gar lieplîche vergeben ir , gruozte si mich , als man vriunde grüezen sol : sô tete si wole . si sündet sich an mir , wan ir mîn triuwe wonet bî . dâ von solte si mich grüezen âne haz . wannen tuot si daz ? daz si iemer sælic sî !