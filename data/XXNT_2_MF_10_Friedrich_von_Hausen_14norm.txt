ich denke underwîlen , ob ich ir nâher wære , waz ich ir wolte sagen . daz kürzet mir die mîlen , swenne ich mîne swære sô mit gedanken klage . mich sehent manige tage die liute in der gebærde , als ich niht sorgen habe , wan ich si alsô vertrage . hæte ich sô hôher minne mich nie underwunten , mîn mohte werden rât . ich tete ez âne sinne ; des lîde ich ze allen stunden nôt , diu mir nâhe gât . mîn stæte mir nû hât daz herze alsô gebunden , daz si ez niht scheiden lât von ir , als ez nû stât . ez ist ein grôze wunder : die ich allerêrste minne , diu waz mir ie gebære . nû müeze solichen kumber niemer man bevinden , der alsô nâhe gê . erkennen wande ich in êr , nû hân ich in baz bevunden : mir was dâ heime wê und hier wole drî|stunte mêr . swie kleine ez mich vervâhe , sô vröuwe ich mich doch sêre , daz mir nieman kan erwern , ich gedenke ire nâhe , swar ich landes kêre . den trôst sol si mir lâzen . wile si|ez vür guot entvâhen , des vröuwe ich mich iemer mêre , wan ich vür alle manne ir ie was undertân .