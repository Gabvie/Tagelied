dô ir versagen mir sô nâhe gienc , dô dâhte ich des , ob ich ir nâhen wære , daz ich vergæze ein teil mîner swære . dô huop sich allrêreste diu nôt an mir : mich gedwanc diu minne harter nâch ir danne si tete ze Surîe in dem lande . dâ bî ich rehte an mir selben erkante , daz ich des niemer entvliehen en|kan , ich en|sî ire stete als dô ich sîn êrst began , dô ich mit triuwen daz herze an si wânte . wile si , daz ich von ir scheide den muot , unde mîn herze von ire minne kêre , sô sol si lâzen ire schoene und ire êre ; ob si der beider verzîhen wile sich , dâ mite mac si von ir scheiden mich : swar sô daz kêret , dâ muoz ich belîben unde iemer dienen dar vore allen wîben . wære der schoenen mîn dienest sô leit alsô si nû lange mir hât geseit , sus mohte si mich wole von ir vertrîben .