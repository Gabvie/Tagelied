disiu liet diu heizent vrouwen tanzen : diu sol nieman singen , er|ne sî vrô . swer mit zühten treit der vröuweden kranz , und dem sîn muot stât von wîben houw dem erloube ich si ze singen wole : blîdiclîchen man si tanzen sol . trûren ist ze wâre nieman guot wan dem einen der sîn sünde klaget , hôhen lop erwirbet hôher muot . guoten wîben hôchmuot wole behaget : dâ von wile ich iemer mêre sîn hôchgemuot durch dich , guot vrouwe mîn . vröuwede gibet mir dîn wole redenter munt , hôhen muot dîn reine senfte sît : vröuweden tuo mir ûz des herzen grunde kumet von dir in alliu mîniu lit . got hât sînen vlîz an dich geleit , dâ von dîn lîp êren krône treit . liehtiu ougen , dâ bî brûne brâwe , hâs|dû und zwei rôtiu wangellîn . schame bis|dû hier und schoene dâ . brûn rôtwîz , der drîer varwe schîn treit dîn hôchgeborener schoener lîp . tugende hâs|dû vile , guot wîplich wîp . daz dû alsô manige tugende hâst , dâ von bin ich alles trûrenes vrî . sô dû alsô schoeniu vore mir gâst , sô ist mir alse ich in dem himel sî . got sô schoenen engel nie gewan den ich vür dich wolte sehen an .
