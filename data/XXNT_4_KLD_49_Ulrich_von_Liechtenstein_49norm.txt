ein man bedarf wole sinne , der eines werden wîbes hulde wile verdienen unde ire minne : jâ muoz er haben tugent und vuoge vile . ungevüeges mannes werben muoz vür wâr gar verderben , sô dem gevüegen wirdet gelônet hôhe . swâ sô von tumben wîbe gar ungevüegem manne liep geschihet , daz biret ir beider liebe iedoch die lenge herzen wünne niht . sîn unvuore muoz ir leiten . sô gât ez an ein scheiden : ir beider liebe hât ein ende schier . und sol ich niht erwerben mit dieneste die vile lieben vrouwen mîn , sô muoz mîn lîp verderben gar sunder wanc : sô stæte wile ich sîn . jâ kan niemer liep von wîbe geschehen mînem lîbe , wan von der guoten die ich ze vrouwen hân . diu mac mich vrô gemachen . si ist mînes herzen vröuweden lêre alsô , daz ire vile süezez lachen mir ofte brâht hât mîn gemüete hôhe . ire gebærde , erschoene , ire güete , ire wîplich guot gemüete hât tugende vile âne alle missetât . und obe ich wünschen solte ein wîp mir selben nâch dem willen mîn , wie ich si haben wolte , diu müste gelîch gar mîner vrouwen sîn , an dem lîbe , an dem muote . diu reine süeze güete tuot mir alsô daz ich bin hôchgemuot .
