uns tuot winter aber leide ûf der wünniclîchen heide ; die hât er gemachet val . manigiu süeze vogelstimme twinget er mit sîner grimme , daz si swîgent überal . daz klage ich und dannoch mêre : diu werelt ist verzaget sô sêre daz man niender vindet vröuweden schal . wê , waz klage ich tôre , ich tumber ? jâ verderbet mich ein kumber , dem ich niht entrinnen kan . mich solte eht des wole genüegen , ob sich kunde daz gevüegen , daz ich vröuwedelôser man mich dâ von verenden kunde , ob diu liebe mir des gunde , der ich lange her gedienet hân . ich wile mînem herzen muoten daz ez durch die reinen güeten noch ze vröuweden twinge sich , von der minne ich bin betwungen . ist mir dâ noch niht gelungen , doch sô vröuwet gedinge mich , unde ire vröuwedeberndez lachen mac mich sorgen ane machen : ich en|gesach nie wîp sô minnenrîche . waz kan sorge baz vertrîben danne lôn von guoten wîben ? des kan ich erdenken niht . ich weiz wole daz hôchgemüete kumet von reiner wîbe güete , des diu meiste menige jihet . swer daz rehte welle bevinden der sol niht an stæte erwinden . sehet , dâr ûf habe ich mit vröuweden pfliht .