nement , vrouwe , disen kranz , alsô sprach ich ze einer wolegetânen maget , sô zieret ir den tanze mit den schoenen bluomen , als ir|ez ûfe traget . hæte ich vile edele gesteine , daz muoz ûf iuwer houbet , obe ir mir ez geloubet . sênt mîne triuwe , daz ich ez meine . ir sît sô wolegetân , daz ich iu mîn schapel gerne geben wile , daz bezziste , daz ich hân . wîzer unde rôter bluomen weiz ich vile , die stênt sô verre in jener heide . dâ si schône entspringent und die vogele singent , dâ sulen wir si brechen beide . si nam , daz ich ir bôt , einem kinde vile gelîch , daz êre hât . ire wangen wurden rôt same diu rôse , dâ si bî der liljen stât , des erschameten sich ire liehten ougen . doch neic si mir vile schône . daz wart mir ze lône . wirdet mir ez iht mêre , daz trage ich tougen . mich dûhte , daz mir nie lieber würde , danne mir ze muote was . die bluomen vielen ie von den boumen bî uns nider an daz gras . sehet , dô muoste ich von vröuweden lachen , dô ich sô wünniclîche was in troume rîche , dô tagete ez und müese ich wachen . mir ist von ir geschehen , daz ich disen sumer allen meiden muoz vaste under diu ougen sehen . lîhte wirdet mir eine , sô ist mir sorgen buoz . waz obe si gêt an disem tanze ? vrouwe , durch iuwer güete rücket ûf die huote . ouwê , gesehe ich si under kranze !
