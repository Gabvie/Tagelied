nû gît aber der süeze meie sælde und êre maniger leie : bluomen rôt gel unde blanc durch daz grüene gras ûf dringent ; dâ bî kleine vogel singent alsô vröuwederîchen sanc , daz diu heide erkrachet und der wünniclîche walt , ûz dem swarzen dorne lachet wîziu bluot vile manicvalt . wole dem manne der mit wîbe disen sumer sô vertrîbe daz er liebes wirdet gewert ! hei wie dem sîn leit verswindet ! wande er nâch dem wunsche vindet allez des sîn herze gert : reiner wîbe güete baz danne al des meien bluot vröuwet mannes hôchgemüete , wan si sint vertrûren guot . swer sîn herze welle entstricken ûz den sorgen , der sol blicken an diu reinen guoten wîp : vinde er dâ niht sælde und êre , sun gesuoche niemer mêre vröuwede an keiner stat sîn lîp . wîp sint âne lougen bernter wünne ein meienrîs : ez lît under wîbes ougen aller vröuweden paradîs .