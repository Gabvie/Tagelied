manic belangen ist ergangen nâch der zît , diu nû gît uns ougenwünne vile . dâ|von wunder wirdet dâr|under liute vrô ; ich wær sô , wan_daz mîn vrouwe en|wil . waz vrumet mich , swie schoene ez ist ? ob si wünnen mir niht gunnen wile von ir , sô ist mir als dem gar wünnenbrist . Vogellîn singen ouch gebringen mir niht mac , daz der slac verheile , den mir sluoc in mîn herze senenter smerze ûf den grunt , dâ mir kunt wart , daz mir minne truoc an mîne vrouwen mînen muot ; wan diu reine wiht sô kleine mîn arbeit , dâ von leit mir vröuwede tiure tuot . swenne ich schouwe , waz mîn vrouwe wunnen hât , ach , wie gât daz durch daz herze mîn ! sô zartlîche , minniclîche gebâret sî . sehet , dâ|bî hât si wünniclîchen schîn . si ist ze wunsche wole gestalt , sô ist ire gemüete rehter güete ouch sô vol . wole ir , wole , ire wünne ist manicvalt ! vrumetez minnen und anegewinnen ist gelîch ! des ouch ich vile wole bevunden hân , wan mîn sinne stênt ûf minne , dâ ich muoz vremeden gruoz vür allen trôst entvâhen . sus get den , die minnent dar , dâ vile hiute wider ire muote hüeten kan : sehet , dâr an verlierent si ire arbeit gar . dem gelinget lieht , der ringet umbe ein wîp , der sîn lîp sich mac gesellen zuo . wan sîn sprechen mac erbrechen vremeden sin ; der gewin ergêt im lîhte vile vruo . vore heimelîche wart nie niht : si kan wenden sorge und enden vröuweden kraft ; sigehaft wît gerne , swâ si geschihet .