sîne klâwen durch die wolkenn sint geslagen , er stîget ûf mit grôzer kraft ; ich sihe in grâwen tagelîche , als er wile tagen : den tac , der im geselleschaft erwenden wile , dem werden manne , den ich mit sorgen în verliez . ich bringe in hinnen , ob ich kan . sîn vile manigiu tugent mich daz leisten liez . wahtær , dû singest , daz mir manige vröuwede nimet unde mêret mîn klage . mær dû bringest , der mich leider niht gezimet , iemer morgenes gegen dem tage . diu solt dû mir verswîgen gar . daz gebiute ich den triuwen dîn . des lône ich dir , als ich getar , sô belîbet hier der geselle mîn . er muoz et hinnen balde und an sûmen sich . nû gip im urloup , süezez wîp . lâze in minnen her nâch sô verhole dich , daz er behalte êre unde den lîp . er gap sich mîner triuwen alsô , daz ich in bræhte ouch wider danne . ez ist nû tac . naht was ez , dô mit drückenne an brust dîn kus mir in an gewan . swaz dir gevalle , wahtær , sinc und lâ den hê , der minne braht und minne entvienc . von dînem schalle ist er und ich erschrocken ie, sô niender der morgenstern ûf gienc ûf in , der her nâch minne ist komen , noch niender lûhte tages lieht . dû hâst in dicke mir benomen von blanken armen , und ûz herzen niht . von den blicken , die der tac tete durch diu glas , und dô wahtære warnen sanc , si muose erschricken durch den , der dâ bî ir was . ire brüstelîn an brust si dwanc . der rîtær ellenes niht vergaz : des wolte in wenden wahtærs don : urloup nâch und nâher baz mit kusse und anders gap in minne lôn .