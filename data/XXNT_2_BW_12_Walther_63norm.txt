waz hât diu werelt ze gebenne liebers danne ein wîp , daz ein senente herze baz gevröuwen müge ? waz stiuret baz ze lebenne danne ire werder lîp ? ich en|weiz niht , daz ze vröuweden hôher tüge . swenne sô ein wîp von herzen meinet den , der ir wole lebet ze lobe , dâ ist ganzer trôst mit vröuweden underleinet : disen dingen hât diu werelt niht dinges obe . mîn vrouwe ist zwire beslozzen , der ich liebe trage , dort verklûset , hier verhêret , dâ ich bin . des einen hât verdrozzen mich nû manige tage , sô gît mir daz ander senelîchen sîn . solte ich pflegen der zweier slüzzel huote , dort ire lîbes , hier ire tugent , disiu wirtschaft næme mich ûz senentem muote , und næme iemer von ire schoene niuwe jugent . wænet hiute scheiden von der lieben mich , die ich mit stæten triuwen her gemeinet hân ? soliche liebe leiten , des verzîhe sich : ich diene iemer ûf den minniclîchen wân . mac diu huote mich ire lîbes pfenden , dâ habe ich ein troesten bî : si|ne kan niemer von ire liebe mich gewenden . twinget si daz eine , sô ist daz ander vrî .
