hât ieman ze vröuweden muot , der sol kêren ze der grüenen linden : ire wole blüejenten sumerbluot mac man dâ bî lobeschaden vinden . daz liebet kleiner vogellîn schal ( ...) unde singet . dâ von senendes herzen muote ûf als diu wolken hôhe swinget . ûf der heide ist bluomen vile : dem der meie sorge mac geringen , der vindet maniger vröuwede spil . wolte eht mich sô sente leit niht twingen , ich wære hôhes muotes rîche mit vröuweden vröuwedenbære , wolte ein reine , sælic wîp niht sô vile gelachen mîner swære . lache , ein rôsevarwer munt , sô daz mir dîn lachen nienen swache mîne vröuwede und mich gesunt , daz daz noch dîn guotlich lachen mache ! der meie und al der bluomen schîn konden mînem muote alsô vile niht vröuwede geben sô dîn lachen , meines dû|ez in güete . bluomen , lobp klêr berge und tal und des meien sumersüeziu wünne , diu sint gegen dem rôsenvall , sô mîn vrouwe treit , diu liehte sunne erloeschet in den ougen mîn , swanne ich den rôsen schouwe , der blüejet ûz einem mundel rôt sam die rôsen ûz des meien touwe . swer dâ rôsen ie gebrach , der mac wole in hôchgemüete loesen . swaz ich rôsen ie gesach , dâ gesach ich nie sô lôsen rôsen . swaz man der brichet in dem tal , dâ sî die schoene machet , sâ zehant ire rôter munt einen tûsent|stunt sô schoenen lachet .