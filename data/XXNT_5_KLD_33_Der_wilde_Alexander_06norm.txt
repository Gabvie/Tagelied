ach ouwê , daz nâch liebe ergât ein leit als ich daz trîbe ! daz wile diu minne und ist ire rât daz ich dâ von sô schrîbe . si sprach selbe wider mich schreip ein leit vore allem leide , swâ sich liep von liebe schiede trûric unde unendelich . ze|wâr mîner vrouwen unde mir mac ich daz leit wole schrîben . si lebet mir und ich lebe ir . sus künnen wir vertrîben doch mit jâmer unser tage : minne wile und kan gebieten daz wir uns durch si genieten kurzer vröuwede und langer klage . dô mir vrouwe minne ire stiure bôt , ach wæren wir dô beide mitsament in den vröuweden tôt , wan_daz wir sus mit leide von einander müezen wesen . schoene , vrouwe minne , schoene , tobe niht mit solichem lône , lâ mich sterben , sî genesen . nû toete mich und lâ si leben ! nein , ich en|wile sprach minne . mîn schiltgeverten wile ich geben verlust ouch mit gewinne : dâ stêt an dem brieve mîn daz ich minne niht en|hieze , ob ich unversêret lieze zwei diu von einander sîn . mir wære ein jâr alsam ein tac swenne ich bî liebe wære . ei , daz wær mîner sorgen slac bî sô schimpflîchem mære beide stille und offenbâr . sus sô muoz ich dicke trûren bî vroelîchen nâchgebûren . des ist mir ein tac ein jâr .