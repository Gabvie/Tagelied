ô|wê daz ich bî den wolegemuoten alsô lange muoz belîben ungemuot unde ich doch der grôzen swære bin ze kranc , sol ap ich si minnen diu mich hazzet ? sol mir lieben diu mir alsô leide tuot ? jâ , sô wile daz herze und aller mîn gedanc , si nimet mir vröuwede , diu mich sorgen solte machen vrî . nû lât alsô rouben : si mac vröuwen mich vile wole behern : ap einez kan si niht erwern , mir en|sî noch vröuweden hoffenunge bî . sî vile ungenædic wîp , diu mich sô roubet sinne sælde und al der vröuweden mîn , waz mac ire gewalt mir liebes mêr benemen ? ich wile einer vröuweden iemer , al die_wîle ich lebe , von ir unberoubet sîn , diu mir âne ire danc muoz rehte wole gezemen , sô rîcher vröuweden wünsche ich , daz mich tuot daz wünschen vrô . hei waz lieber dinge bringent mir von ir die wunsche mîn ! sol ieman vrô von wunsche sîn , sô stât ouch von wunsche mîn gemüete hôhe . ô|wê solte|ich ir vile lieben , ir vile guoten hôchgemuoten , alsô nâhen sîn , daz ich ir von mînem wunsche muoste sagen , wes ich mir von ir ze guote , wes ich ir von mir ze dieneste in dem herzen mîn hân gewünschet her in mînen senenten tagen ! waz obe si daz wünschen lieze lîhte sunder haz ? zurnte ap si , diu guote , daz versüente ein küssen an ire munt , erwünschet dar wole tûsent stunt , nâher unde nâher baz und aber baz . von ire liehten ougen spilente blicke , von ire munde ein minniclîcher vriundes gruoz , süeze in triuwen wole geliutert alse ein golt , obe ich des iht innericlîchen wünsche ? jâ , sô mir der sorgen niemer werde buoz : ich hân nâch in beiden jâmers vile gedult , vile dicke ich eines dâ bî wünsche , des ich nieman hil , daz si liebe guote mitten in mîn herze mohte sehen , dâr inne mîn gemüete spehen , wes ich mit gedanken gên ire hulden spil . guotiu wîp , ir helfet wünschen daz ich werde der vile lieben werden alsô wert daz si mîn ze herzen vriunde müeze jehen , würde ich iemer von ir mînes wunsches sô ze wunsche und alsô wünniclîche gewert , sehet , sô mohte man mich hôchgemuoten sehen . wan man sô vröuwederîchen al diu werelt nie gewan , alse ich denne wære , swanne ich ir vile minniclîchez jâ vernæme von ire munde sâ : sô begunde ich vröuwede , der ich nie began . sî vile minniclîchiu güete , guot von rehter güete , guot vür alliu guoten wîp , wâ hât mir ire güete vore verborgen sich ? ich hân bî ir güete sente swære , ein sente herze , und âne trôst vile senenten lîp : dâ vore solte ire güete wole behüeten mich , jâ hêrre , vünde ich iener trôst vürtrûren anderswâ , ê_daz ich verdürbe mîner vröuweden , mîner bezzisten zît ! der trôst ot an ir einer lît . jâ dâ sol er sîn und ist âne ende dâ .