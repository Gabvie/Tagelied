ich klage mich vile leide , die ich sender dole . si gelîchent mich der heide , diu ê stuont bluomen vol und nû dâr ane lît diu kalte winterzît : alse mîde ich vröuwede , der ich schône pflac , mîn herze stêt mir oder , daz êr gevüllet lac vile maniger vrîer wal : nû stêt ez wole kal . diu leit klage ich und eine schulde , die ich doch ungerne dulte . ich habe , sehet , der minne hulde verloren : daz|ist ein nôt , diu mich vile rôt und missevar vile ofte machet : des mîn weinenter schade wachet , sô jener slæfet oder lachet , der nie gewan sende sêre . noch klage ich mêre : mir hât ein wîp den tumben lîp aller vröuwede in âhte brâht . daz ist ein nôt , daz ich den tôt habe mir dâr|umbe erdâht , als ich daz klage und ir|ez sage , sô ist ez ir gar versmâht . hier bedorfte ich helficlîche guotes râtes zwô wie ich getuo , daz ich den muot , lîp unde guot müge erbrechen gar von ire oder aber baz âne allen haz müge bringen wole hin ze|ir . wile sich daz wenden und niht enden , sehet , daz müezen klagen wir , ich unde ein iegelich siech senenter man , der mir ez verban . doch ist ir leider kleine , die mir gerâten kunden , wan si alterseine , diu mich dâ hât gebunden . ire lîp ist alse reine : si sol mich under stunden minnen , die ich dâ meine ! die mir des verbunden , den müeze haz âne allez waz sich wegen baz , sehet , umbe daz si kunnen niht wan nîden . ich bin in gram , sî mir alsam . an êren lam ist gar ire name : ich sol si gerne mîden . mir tuot vile wê , daz ich mich mêr von in klagen muoz , danne ez mir solte sîn . dem tiefen sê bevilhe ich êr mîn houbet und mînen vuoz , êr ich der vrouwen mîn iemer guoten hulden entbere : mir wære gar der lîp unmære , guot und allez , daz ich hân . wâ wart ie man von manigen dingen sô betwungen ? hæte ich tûsent guoter zungen , ich kunde volleklagen niet , wie mir geschiet von senelîchen sorgen âbende , sehent , unde morgen hier bî , wizzent , durch daz jâr : diz ist vile wâr ! mir gît diu hêre sorgen mêre , danne ich liebes ie gewan . ez ist ire êre , daz si kêre kumber , den ich von ir hân . mînem muote mac diu güete tuon mit liehten dingen wole . mich hât ire ruote in solicher huote , daz ich si iemer minnen sol . wære ich der sinne , daz ich mich entstüente guotes iht , sô hæte si liebe mir getân . swer mich des vrâget , dem sage ich ein wort und anders niht : ich hân durch si untât gelân . des muoz ich singen unde ringen , wan ich si iemer minnen wile . ich muoz dingen ûf gedingen , wan si ist der vröuweden zil , der ich beginne , unz ich inne wirde vröuwede : die hât si . mich tuot ire minne valscher sinne wentic unde wandels vrî : ich muoz durch si unstæte lâzen . ich getar von ir gewenken niht : swie si mir tuot , ich heize ez wole getân . des sol|es ir güete an mir begân ! swie mir wole oder wê geschihet , ich heize ez guot : ich muoz in ire gebote stân . ob si mich twinget sô , daz ich von herzen vrô wirden niemer mac , sô klage ich manigen tac , den ich in wæne vröuweden âne hân gesungen , und mich jungen tuo gar alten diu mîn walten ( ) wile unwert : daz ist ein ungenædic leit , hât si mîn doch decheinen gert , mîn klage wære niht sô breit ! swer mînen dienest wile âne danc , der muoz mîn gar gewaltic sîn : ich tuon im doch mit willen kranc ( daz wirdet wole an dem ende schîn ) , âne einic sî , die herzeliebe vrouwe mîn . alsus klage ich mîn nôt mit sange unz an den tôt , alsam der elbes tuot , der kêret sînen muot ze süezem sange , êr deste lange êr er erwende . solicher mende muoz ich dingen , süeze singen unde ringen als ein lîp , der sich des tôdes wole versihet . ( ...) sî sælic wîp , wâr|umbe lîhtert sî mir ez niht ? swenne ich erstirbe , sô hât si verloren einen dienestman , der ir mit dieneste ie was bî ! daz wolte si nie verguot entvâhen : ich lieze ez sîn , wolte si ez noch vür liebe hân . möhte ich die werelt betwingen gar , alse Rôme Julius betwanc , ich wære doch iemer vröuwede bar , si eine spræche habe danc ! ich wolte niht ein keiser sîn , daz ich die lieben vrouwen mîn gesæhe niemer ze|allen tagen : sô|ne wolte ich niht der krône tragen . ez ist niht kleine , daz ich si meine : si ist allez , daz ich bin , liep unde sin . ich wolte eines rîches âhte sîn und vallen in des bâbestes ban , daz ich der lieben vrouwen mîn solte heizen werder man . würde daz ein wârez wort , sô wære mir trûren unbekoret : sô|ne wolte ich niht mîn süezez leben umbe al der werelte wünschen geben . in solichen sachen muoste ich lachen alliu mînen lieben jâr , und würde ez wâr ! doch bin ich ûf gedinge vrô : unz ich gedinge , sô lebe ich hôhe und wile mich niemer des verkunnen , si|ne sule mir ire minne gunnen ( jâ en|bin ich ein heiden ! ) : sô bescheiden ist ire minniclîcher lîp . nû troeste mich , daz bezziste wîp , mit dînen liehten ougen , daz ich erkenne tougen , ob mich dîn senedebernder , süezer munt mit gruoze welle tuon gesunt !