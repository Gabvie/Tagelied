schouwet ûf den anger : winter wert niht langer ; kleine vogel twanc|er . diu heide ist worden swanger : si biret uns rôsen rôt . man gehoert vogel singen , man sihet bluomen springen , durch daz gras ûf dringen ; ire swære wile sich ringen als in diu zît gebôt . alsus entvâhen wir den süezen meien ! wole ûf , ir hüvischen leien ! wir sulen die vröuwede heizen , vile vroelîche tanzen reinen . ahî , solte ich mich zweien mit ir diu mir mac wenden senente nôt . lât mir sorge swinden , lât mich vröuwede vinden , lât den kriec erwinden ; ir sulet iuch underwinten mînes herzen , sælic wîp . vrouwe , ir sulet mir mêren vröuwede , leit verkêren , hôchgemüete lêren . vrouwe minne , bit die êren daz mich ire kiuscher lîp getroeste : nû ist si doch mîn küninginne . vile minniclîchiu minne , getroeste mîne sinne , sît ich nâch hebe brinne . ob ich den trôst gewinne , der tac mir mac wole heizen leitvertrîp . wer kan trûren swachen ? wer kan vröuwede machen mit vile lieben sachen ? wer kan lieplîche lachen ? ire mundes rôter schîn . wer kan trûren wenden ? wer kan sorge swenden , senente nôt volenden ? wer kan helfe senden ? diu liebe vrouwe mîn , diu mich ir hât von kinde her gebunden . si kan mîn herze wunden . daz hân ich wole bevunden daz ich bin überwunden nû unde ze allen stunden . si sol mir wole durch reht genædic sîn . wer kan leit vertrîben ? wer kan vrô belîben ? nieman wan bî wîben . des wole ir süezen lieben ! si sint vertrûren guot : als des meien blüete vröuwet ire wîplich güete : sie gênt hôchgemuote . daz got ire lîp behüetete , doch mir ir einiu tuot vile selten liep , die ich mit triuwen meine . diu süeze und diu vile reine der helfe ist gein mir kleine , der ich von kindes beine gedienet hân aleine , daz sie noch nie getrôste mir den muot . ach wannen solte ich schouwen liep mînes herzen vrouwen ! in den grüenen ouwen , in luft und ouch in touwen wart liebers nie gesehen daz sô lîplich wære , sam diu sældebære . wie wole ich daz bewære , kunde ich ze rehte spehen ! ire munt , ire kel und ouch ire liehten wangen diu hânt mich ir gevangen . nâch ir muoz mich belangen . hæte ich den trôst entvangen , sô wær mîn leit zergangen . ich hân noch wan_daz mir wile liep beschehen .