weste ich , ob ez verswîget mohte sîn , ich lieze iuch sehen mîne schoene vrouwen . der enzwei breche mir daz herze mîn , der mohte si schoene dâr|inne schouwen . si kam her durch diu ganzen ougen sunder türe gegangen . ô|wê , solte ich von ire süezen minne sîn als minniclîche entvangen ! der sô lange rüefet in einen touben walt , ez antwurte im dâr ûz eteswenne . nû ist diu klage vore ir dicke manicvalt gegen mîner nôt , swie si es niht erkenne . doch klagete ir maniger mînen kumber vile dicke mit gesange . ô|wê , jâ hât si geslâfen allez her alter geswigen alze lange . wær ein sitic alter ein star , die mohten sît gelernet hân , daz si sprechen minnen . ich hân ir gedienet her vile lange zît . mac si sich doch mîner rede versinnen ? nein si , niht , got en|well ein wunder vile verre an ir erzeigen . jâ mohte ich sît einen boum mit mîner bete sunder wâpen nider geneigen .