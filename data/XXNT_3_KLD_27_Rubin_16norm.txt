hân ich niht mit der nahtegal gesungen , diu dâ hiure ire süezen stimme sanc , des hât mich ein vile grôziu nôt betwungen : daz diu werelt mit ungemüete ranc . diu wile von ire trûren scheiden niht noch von ire manicvalten sorgen ; sô wolte ich vile gerne ûf wîbes guote vröuwede borgen . waz ob mir ire hôher trôst geschihet ? bin ich iht vrô , daz kumet von liebem wâne : der dâ wænet , der en|weiz niht war . ich bin noch leider trôstes von ir âne , des ich niemer mich vertrôste gar . trüebet mir mîn minniclîcher wân , doch vröuwet mich daz in mînem muote , daz sî reine lobesælic wîp und si vile guote mîne stæte liebe erkennen kan . wie tuot si so diu reine lobes süeze , sol ich ir in senden sorgen leben ? der ich doch diene und iemer singen müeze , si mac mir wole liep nâch leide geben , des sol minne meisterinne sîn : diu kan ûz trûren vröuwede machen , wile ir diu ze herzen nâhe minniclîchen wachen , sô verendet sich der kumber mîn . si mac mir wole die selben nôt erwenden und den kumber den ich von ir trage , wile si daz niht mit ire genâden enden , sô klage ich von schulden mîne tage . ist mîn leit ir liep , mîn liep ire leit , sô wirde ich selten vröuweden rîche . doch diene ich ir iemer , ob ir noch der haz entwîche , daz si denke an mîne stæticheit .