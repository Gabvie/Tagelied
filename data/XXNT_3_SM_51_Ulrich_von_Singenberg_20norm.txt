der ich diene und aldâ her gedienet hân , sît ich von kinde allrêrest dienen kunde , diu ist sô liep , sô guot und ouch sô wolegetân , daz man den allen niht gelîches vünte . si liebet sich von tage ze tage : daz ist ire site , der ich sô holdez herze trage , daz si süezer süeze wænet , daz man sich nôte nâch der lieben süezer liebe senet . waz diu werde minniclîcher minne gît dem , der si nâch ire minne kan geminnen ! dâ bî sô vile wünniclîcher wünne lît , daz sich des nieman ze|ende kan versinnen . wie kunde ich werden hôchgemuot âne ire trôst , sît si sô gar nâch wunsche tuot ? durch daz hân ich mich ir ergeben , wan si wole gelieben kan dem manne sîn leben . dæhte ich iemer , en verdæhte ire güete niht , die man an der vile minniclîchen vindet . er muoz lachen , swer ir under ougen sihet . des si sich nâch ire sælden underwintet , dem tuot si liep und êre schîn . wole mich des ! sô sælic ist diu vrouwe mîn : swenne si mit willen vröuwede wert , dem gît si vröuweden , swaz er ir ze|der werelte gert . diz ist mîn vrouwe werelt , die ich sô sêre lobe , und in der dienest ich nû lange schîne . swer si minnet , der ist allen vröuweden obe : si hât vile süezer wünnen in ire schrîne . des mac ire prîs wole hôhe stân ! ouch sint gewis , swie hôhe ich si geprîset hân , swelich man ire bezzisten lôn entvæhet , daz sîn ze jungest an dem boesesten ende lât . uns ist unsers sanges meister an die vart , den man êr von der vogelweide nante , diu uns nâch im allen ist vile unverspart , nû waz vrumet , swaz er êr der werelte erkante ? sîn hôher sin ist worden kranc . nû wünschen im durch sînen werden , hovelîchen sanc sît dem sîn vröuwede sî ze wege , daz sîn der süeze vater nâch genâden pflege !