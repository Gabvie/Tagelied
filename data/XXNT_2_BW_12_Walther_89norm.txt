bî den liuten nieman hât ze vröuweden hovelîchern trôst denne ich . sô mich sente nôt bestât , sô schîne ich geil und troeste selben mich . alsô hân ich dicke mich betrogen unde durch die werelt manige vröuwede erlogen ; daz liegen was aber lobelich . leider ich muoz mich entwenen maniger wünne , der mîn ouge an sach . wâr nâch sol sich einer senen , der niht geloubet , waz hier vore geschach ? der weiz lützel , waz daz sî , gemeit . daz ist senender muot mit gerenter arbeit . unsælic sî daz ungemach ! maniger wænet , der mich sihet , mîn herze sî an vröuweden iemer hôh . hôher vröuwede hân ich niht , und wirdet mir niemer wider wan alsô : werdent diutische liute wider guot und troestet si mich , diu mir leide tuot , sô wirde ich aber wider vrô . ich hân ir gedienet vile , der werelte , und wolte ir gerne dienen mêr , wan_daz si übel danken wile und wænet , daz ich mich niht verstê . ich verstên mich es wole an einem site : des ich allersêrest ger , sô ich des bite , sô gît si ez einem tôren êr ich en|weiz , wie ich ez erwerben mac . des man dâ pfliget , daz widerstuont mir ie . wirbe aber ich , sô man êr pflac , daz schadet mir lîhte ; sus en|weiz ich wie . doch verwæne ich mich der vuoge dâ , daz der ungevüegen werben anderswâ genæmer sî danne wider sie .