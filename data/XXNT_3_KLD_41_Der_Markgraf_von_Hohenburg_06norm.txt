dem küninge dem vüere ich swar er wile den lîp , âne mîn herze : daz muoz hier belîben ; daz hât bî ir ze allen zîten ein wîp , von der mohte ez alliu diu werelt niht vertrîben . sît ez nû muoz bî der schoenen bestân , sô mohte si dem küninge doch ze êren mir hân verlân ire herze : daz mi|ne wile von ir niht kêren . ich weiz vile wole daz diu schoene ist sô guot , si lât mich niht von ire schulden verderben . iedoch alein swie si mir dâr|umbe tuot , doch wile ich iemer nâch ire hulde werben . den willen bringe ich unz an mînen tôt : des mohte si vile unsanfte verdriezen . daz wær ein nôt , solte ich des wider si nie niht geniezen . mîn ougen müezen durch daz sælic sîn daz , an der guoten sô rehte gesâhen ire guotlich gebære und ire lieplîchen schîn , des ir die bezzisten von wârheit ie jâhen . ich hân mich gar an die guoten verlân und wile eht iemer genâde an si suochen ; daz muoz ergân , swie si gebiete oder welle geruochen . swer sich sô sêre an die minne verlât daz er die minne sô rehte wole minnet , hât danne diu minne der minne gedâht daz er des lôn von der minne gewinnet , sô heizent sie|ez minnen : mîn minne ist ein nôt ; mîn minne diu sorget gar harte gein minne : minne gebot minne ze dem der sich minne versinne .