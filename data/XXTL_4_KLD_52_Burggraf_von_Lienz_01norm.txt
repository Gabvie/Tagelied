ez gienc ein juncvrouwe minniclîche ze|dem wahtær an die zinne stân : wahtær , wis hôhes muotes rîche : sehst ieman tougen zuo dir gân , sô sprich vile lîse wer gêt dâ ? und ouch niht vrevellîche gar . spreche er danne balde zuo dir jâ , sô wizzest daz er rehte var . dû winke im an daz vensterlîn ; des lônet dir diu vrouwe mîn . diu wîle was niht lanc dâr nâch , der hôchgelobete der kam sâ . dem wahtær was ze|der miete gâch , er sprach vile balde wer gêt dâ ? daz bin ich der der minne gert : wahtær , dû huote hôhembore . ir müget wole sîn der minne wert . stêt eine wîle noch dâ vore . ein în verlâzen wart im kunt . er kuste ire rôsenrôten munt . der morgen niht erwinden wile , sô sanc ein wahtær alsô wole , swer langer slæfet , daz ist ze vile . ich warne als ich von rehte sol . unschuldic wile ich sîn dâr an , sol zwein gelieben iht geschehen . den tac nieman erwenden kan . ich sihe den morgenstern ûf brehen vile liehte als er noch dicke tuot . nû wache , ein rîtær hôchgemuot ! diu sælderîche sêre erschrac , dô si vernam diu mære alsô . nû wole ûf , rîtær , ez ist tac ! sô sprach diu minniclîche dô . dû lâ mich dir bevolhen sîn als dû mir bist vür alle manne : bî mir hân ich daz herze dîn , des minnen ich dir vile wole gân . dem hôhesten gote bevilhe ich dich . ein scheiden von dir riuwet mich . urloup der rîtær dô genam von der vile lieben vrouwen sîn als ez den senelîchen zam , den wart von minnen jâmer schîn . ein lîplich wehsel dâ geschach . mit manigem kusse der ergienc . ire herze im durch daz sîne brach , mit armen er si umbevienc . nâch liebe kumet et dicke leit . von danne schiet der helt gemeit . ez nâhet daz ich scheiden muoz : wie sol ich mich der vriunde erwegen , ich entbiute in allen mînen gruoz : daz ir der hôheste müeze pflegen ! ich hân gedingen in daz lant dâ got vile mennischlîche inne gienc . wer seit in wider ûf den sant dâ ich die lieben alle lie , und ich kein urloup von in habe ? mîn wille stêt ze Kristes grabe .