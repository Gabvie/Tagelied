der tac uns nâhet . swer niht versmâhet disen warnesanc den ich hier singe ein wanterlûte sanc , swer bî trûte lige an armen blanc , der hebe sich ringe , uns nâhet balde ein liehter tac . ich vürhte : melde nie gelac ze solichem dinge . ouwê uns beiden ! wir müezen scheiden sprach daz reine wîp mit trehenenten ougen ein umbevâhen und smücken nâhen liep an liebes lîbe ergienc dâ tougen . der rîtær sprach ze|der vrouwen sîn gebiut mir , liep , wan ich bin dîn , daz ist âne lougen . dû scheidest hinnen , in mînen sinnen wart mir nie sô wê sprach diu vile reine . des muoz ich sorgen vür disen morgen nâch dir iemer mêr : mîn vröuwede ist kleine . der rîtær sprach gedenke an mich , sît ich in rehtem herzen dich mit triuwen meine .