diu zît ist wünniclich . swenne Aberhelle gegen dem meien alsô wünniclîchen strebet , sô hât ze vröuweden sich erde unde luft ; dâr zuo sich zweien , swaz gêt , vliuget oder swebet . muoz ich iemer eine sîn ? selbe ander würde ich niemer âne si , diu mir an dem herzen mîn , süeze in dem munde ze aller stunde wonet mir nâhe bî . wîplîche werdicheit , got hât vore aller krêatiure dich gemachet alse wert . swes muot ze minnen steit , dem ist dîn name alsô gehiure . daz er bezzeres niene en|gert . wart iht liebers danne wîp , des habe ich ungesamenet mînen muot . wîbes name und wîbes lîp sint beide reine , swie doch eine mir unsanfte tuot . ich unverdahter man , war tuon ich wort , war tuon ich sinne , swanne ich bî der schoenen bin , daz ich niht reden kan ? sô gar verstummet mich ire minne , daz ich bin gar âne sin . swanne ich sprechen sol ze nôt , sô kan ich harte kleine , des mich vrumen ; sô wirde ich blüoch von schamen rôt . dâr nâch besunder kan ich wunder , swanne ich von ir kume . waz sol mîn umbesagen ? mit einem worte si|ez besliuzet , wan si sprichet , ich en|wile . solte ich dâr umbe verzagen ? nein , ich en|wile , swen lîhte verdriuzet , der bejagete niht ze vile . ich wile si noch versuochen baz unde mich ze dieneste ir iemer sparn . und obe si mir gebiutet daz , ze Babilône nâch ire lône wolte ich gerne varn . der sumer sî sô guot , daz er die schoene in sîner wünne lâze wünniclîche leben . swaz wole den ougen tuot und sich den liuten lieben kunne , daz muoz ir diu sælde geben . swaz grüenes ûf von erde gê oder touwes obenân nider rîsen muoz , lobp gras , bluomen unde klêr der vogele donen gebe der schoenen minniclîchen gruoz . ire rôse varwer munt und ir wole stênden liehten ougen , dâ bî ein wole geschaffen lîp , daz machet maniger stunt , daz mir daz herze trûret tougen . daz bedenke , ein schoenez wîp ! dû senfte mir daz swære leben und biut mir vile schiere dîne hant , alde ich muoz in den sorgen sweben . dâr an gedenke , niht entwenke , entstricke mir daz bant .