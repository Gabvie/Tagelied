swes muot ze vröuweden sî gestalt , der schouwe an den vile grüenen walt , wie wünniclîche gekleidet der meie sîn gesinde hât von rîcher varwe in liehte wât . den vogeln trûren leidet : ûz hôhem muote manigen don , gar rîchelich süeze wîse gehoert man von in , liuten klanc , vore ûz der nahtegalen sange ûf grüeneberndem rîse . von schulden muoz ich sorgen wole , von vröuweden gît mîn herze zol die_wîle ire gruoz mir wildet , diu mîn herze bî ir hât . ach daz si mich in sorgen lât ! got hât si sô gebiledet daz mîn herze niht en|kan noch al mîn sin erdenken wie si schoener kunde sîn , diu minniclîche vrouwe mîn , diu mir wile vröuwede krenken . ach minne , süeziu râtgebin , rât , daz dû sælic müezest sîn , mînes herzen küninginne , rât daz si mir tuo helfe schîn , rât daz si wende mînen pîn , vile minniclîchiu minne , sît dû slôz bist unde bant mînes herzen und der sinne , sô râte , jâ daz ist an der zît : mîn trôst , mîn heil gar an dir lît , in dîner gluot ich brinne . muoz ich nû scheiden sus von ir daz ich ire hulde gar entbire , ô|wê der leiden verte die danne gein Bülle tuot mîn lîp . genâde , sældenrîchez wîp , wis gein mir niht sô herte . senfte ein kleine dînen muot und sprich ûz rôtem munde zuo mir niht wan eht vünv wort , diu hoehent mîner vröuweden hort : var hin ze guoter stunde ! in guoter stunde sîdînvart , dîn lîp dîn sêle sî bewart , dîn lop dîn heil dîn êre ! mac dich|es niht wenden mîn gebot mîn vlêhe mîn drouwe , daz weiz wole got , sô wile ich biten sêre . sît_daz dîn vart unwentic ist , zwei herzen in arebeite , daz mîn und dîn dû vüerest hin , dâ von ich iemer trûric bin : nû sî Krist dîn geleite !