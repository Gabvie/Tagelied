si ist sô lieplich wole gestellet und ouch sô schoene , dâ bî minniclich , des si mir sô wole gevellet . ire zuht ich kroene , si ist ouch sinnenrîche . ir stêt ergân , ir grüezen wole , si ist hovelîche und tugenden vol . ir stêt zartlîche , sô si lachet ; ire wünne machet , daz ich kumber dole . ô|wê , daz ich hân bevunden , daz sî mir armen niht ire hulde gan ! si lât mich sanclîchen wunden ; si mohte erbarmen , daz ich ez von ir hân und ich durch triuwe dulte daz . sô müeze mir niemer werden baz , lieze si mich in jâmer iemer , ich en|mohte ir niemer werden doch gehaz . daz sî sô lieplîche gebâret gegen aller der werelte , wan engegen mir , ich weiz wole , daz si des vâret . wes ich entgelte , daz ist kunt wole ir . mich dunket ouch , wâr|umbe ez sî : daz ich ir wær sô gerne bî des lât si mich âne ire hulde . und doch der schulde wirde ich niemer vrî ! alle die_wîle si mich mîdet , sô kan ich niemer werden rehte vrô . des mîn herze jâmer lîdet vile leider iemer , unz ez stêt alsô . doch troestet mich ein lieber wân , daz ez eteswenne mohte anders gân , daz ich si noch mohte erbarmen , daz si mich armen niht en|wolte lâzen . swaz der man sô gerne hæte , des wunschte er wunder . alsô wünsche ouch ich : got lâze alle ire êre stæte ! und doch dâr|under : daz si trôste mich , êr der tôt mir werde von ire schîne ! ( si en|troeste mich , sô muoz daz sîn ! ) der beider neme si daz eine . sô sol diu reine doch niht lâzen mîn !