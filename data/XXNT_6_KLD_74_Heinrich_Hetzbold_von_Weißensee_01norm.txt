konde ich erwerben ein lachen zart , sôwær bewart mîn senentez ungemach . ich muoz verderben , sien welle alsô mich machen vrô , der ich daz bezziste ie sprach . daz wær an vröuweden ein vroelîcher vunt . ze|wâr solte ich sterben , saeh ich den munt noch ze einer stunt , ich würde des gesunt . helfet an kapfe daz vrouwelîn , ire liehten schîn , swer kan versinnen sich . jâ en|kan geschaffen niht al mîn sanc . wer seit ir danc , ob si verderbet mich ? des ist mîn herze von sorgen beswert . ich tumber affe bin hiure unwert vile mêr danne vert , sît_daz si mîn niht gert . swenne ich vereine , sô wünsche ich ir und dâ bî mir daz uns noch liep geschê . ez schadete ire kleine daz mir sanfte tuot . jâ ist si doch guot , des wile ich ze|wâre ir ie . gein ir ist ringe der Kriechen golt . zart lîp , aleine ich bin dir holt : ûf rîchen solt dir singet Hetzebolt .