ich wile nû den wole gemuoten singen den noch rehtiu vröuwede sanfte tuot : wer sol den verzageten vröuwede bringen , die man selten vindet wole gemuot ? lât ir mich den guoten vröuwede machen , die doch gerne lachen : lât die valschen trûrennes nieten sich ! hôhte nû der wole gelobeten güete mînen muot , der ie nâch vröuweden streit , sô liez ich vile trûriclich gemüete , daz mir schadet an mîner werdicheit , hôher muot der lât vile selten sorgen ; der ist mir verborgen , ob si niht genædiclîchen tuot . minniclîche ich von der minne sünge , lônete si mir mînes sanges baz , daz mir eteswenne wole gelünge , wolte si bedenken minne baz , daz ich bin der ir vile manige stunde lop gehoehen kunde , lieze eht si belîben mînen sin .