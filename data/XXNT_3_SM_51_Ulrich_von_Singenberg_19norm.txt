sælderîche , sælic wîp , wie dû lêrest herzeliebe widerleben ! sælde , vröuwede , herze , lîp hâte ich einem wîbe in ire gewalt gegeben : bin ich dâ beswæret , wê , wie sol ich daz gesagen ? dâ wile ich ez allrêrest gote und dâr|nâch al der werelte klagen . minniclich gebæren wile mich verderben , daz ich an der guoten sach . daz ire schoene ie wart sô vile , daz hât mir gemachet swære und ungemach . doch hât mich behabet an liebeme wâne noch der wân daz nie man grôz liep en|mac âne underwîlent leit gâhen . süezer vröuwede ich was gewenet : wole mich , der mich alsô süeze widerwæne ! des muot werde als unversentet , alse sêre sich durch nôt der mîne sene . vroelîche lachen unde guotlich sprechen muoz mir geben trôst , der trôste , und ouch enzît , wan anders muoz ich senede leben . al der werelte nieman kan sô gebâren , daz si alle dunke guot : durch waz neme ich mich des an daz nie man getæt noch niemer mêr getuot ? ich wære in der mâze , des mich dûhte wole gevarn , mohte ich zuo der meisten menige mîner vuoge mich ouch gescharn . waz sol singen oder sagen oder iht , daz hôhem muote wole gezimet ? ich solte anders mich bejagen , sît ez nieman war nâch sînem werde nimet . hât aber ez diu werde , hôchgemuote aleine wert , sôwær allez daz geschehen dâr an , des mir daz herze gert , klage ich mîne senenden klage , diu mich twinget und ie herziclîche twanc , mit der klage ich niht bejage noch bejagete nie wan wîlent smæhen danc . sol ich sô mit leide ûf liep gedinge lange leben , sô mac mir diu liebe ire trôst vile schiere unschadelîche geben . sælic wîle , sælic zît , sælic allez , daz der süezen stunt geschach , dô si , diu mir sælde gît , ein sô süeze , sælic wort ze mir gesprach , daz mich iemer wirdiclîcher vröuwede hoehen muoz ! ouch nîg ich ir williclîche , wirdet mir stæte , unz an den vuoz .