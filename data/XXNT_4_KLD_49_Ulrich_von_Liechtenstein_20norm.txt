ir edeln vrouwen , ir vile reine minniclîchiu wîp , ich klage iu allen über mîner hêren vrouwen lîp . diu hât mich sô beroubet vröuweden her in mînen tagen , daz ich von ire schulden muoz iemer mêre klagen . ich klage iu daz si mînen dienest noch niht wizzen wile , und ich ir ie mit triuwen doch hân her gedienet vile . daz ire lîp alsô hôhen lop von manigen zungen hât , dâ was ie mîn dienest bî , swie si ez niht verstât . schâch unde roup , diu beidiu klage ich von der vrouwen mîn . ez ist ein schâch und ist ein roup ( waz mohte ez anders sîn ? ) daz sî mich hôhes muotes âne widersagen behert und dâ bî dem herzen mîn alle vröuwede wert . si roubærinne , si hât mir sô hôhen roup genomen , der mir unsanfte ganzer iemer kunde wider komen . giltet si mir mîne vröuwede , die si wole vergelten mac , doch hân ich dâ bî verloren manigen schoenen tac . noch lîde ich von ir leides mêre danne ich iemanne sage , vile manigen senenten smerzen den ich tougenlîchen trage . ô|wê des , sol si mir niht wan ze schaden sîn geboren , die ich doch vür alliu wîp hân ze liebe erkoren . wan_daz ich noch durch zuht wile swîgen unde ûf lieben wan , ir sulet vür wâr gelouben , si hât mir alsô getân , ob ich iu klagete von ir mînes senenten herzen nôt , daz vile lîhte ire varwe lieht würde dâr|umbe rôt . und wile ez ieman noch mit minnen scheiden , des henge ich , ê_daz decheiner slahte zorn gein ir beswære mich alsô daz man mich ir vile lîhte ungüete hoeret jehen . swaz si danne mir getuot , sô ist ez doch geschehen .