ein reine hôchgemüete , daz niuwan nâch êren stât , daz lobe ich an der vrouwen mîn . ire minniclîche güete zuo der schoene die si hât , der mac si wole getiuret sîn : jô hât si ze allen guoten wîben werdicheit . liege ich iu umbe ein hâr des ich iu hân geseit , ez en|sî allez an der lieben gar , sô gespreche ich niemer mêre wort der werelte war . kunde ich als ir gezæme loben , und als ich ir wole gân , sô lobete ich si noch gerne baz , ob si ez vür wirde næme . unde ob ich ez niht baz en|kan , sô lâze si daz âne haz . mir kam nie wîp sô nâhen in mîn herze mêr . daz ich si vremeden muoz , daz tuot mir iemer wê , wan ich mir sô liebez nie gesach , doch vrouwe ich mich teic mîn stæte an ir noch nie zerbrach . sît_daz dû , minne , mêrest swaz in dînen hulden ist , trûren unde hôhen muot , swie sô dû|ez danne kêrest , sît dû sô gewaltic bist , sô wis mînen vröuweden guot . weist|dû wole daz genâde bî gewelte zimet ? daz ein wîp sô kleine mîne klage vernimet , daz wanne gar von dînen schulden sî : woltest dû aleine , dâ wær mêr genâden bî . vile minniclîchiu minne , schouwe - daz dû sælic sîst ! - : mir ist von dînen schulden wê . dû hâst mir gar die sinne und daz herze an si gewîst : sô dir got , nû wege ouch mêr ! dû solt einez râten daz dîneme namen gezeme : daz ein wîp ze guote mîne klage verneme . minne , ich hân an manigem wole gesehen , bist|dû vlîzic , mir mac allez guot von dir geschehen .