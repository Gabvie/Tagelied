ein wîser man sol niht ze vile versuochen noch geziehen , daz ist mîn rât , von der er sich niht scheiden wile , und er der wâren schulden doch keine hât . swer wile al der werelte lüge an ein ende komen , der hât im âne nôt ein vile herzelîchez leit genomen . man sol boeser rede gedagen . vrâge ouch nieman lange des , daz er ungerne hoere sagen . si jehent , daz stæte sî ein tugent , der andern vrouwe ; sô wole im , der si habe ! si hât mir vröuwede in mîner jugent mit ire wole schoener zuht gebrochen abe , daz ich unz an mînen tôt niemer sî gelobe . ich sihe wole , swer nû vert wüetente , als er tobe , daz den diu wîp sô minnent êr danne einen man , der des niht kan . ich en|sprach in nie sô nâhe mêr . wâr umbe weget mir diu leit , von der ich hôhe solte tragen den muot ? jô wirbe ich niht mit kündicheit noch durch versuochen , alsam vile maniger tuot . ich en|wart nie rehte vrô , wan sô ich si sach . sô gienc von herzen gar , swaz mîn munt wider si gesprach sol nû diu triuwe sîn verloren , sô en|darf ez nieman wunder nemen , hân ich underwîlen einen kleinen zorn . ez tuot ein leit nâch liebe wê ; sô tuot ouch lîhte ein liep nâch leide wole . swer welle , daz er vrô bestê , daz eine er durch daz ander lîden sol mit bescheidenlîcher klage und gar âne arge site . ze|der werelte ist niht sô guot , daz ich ie gesach , sô guot gebiete . swer die gedulticlîchen hât , der kam des ie mit vröuweden hin . alsô dinge ich , daz mîn noch werde rât . des einen und decheines mêr wile ich ein meister sîn , aldie_wîle ich lebe : daz lop wile ich , daz mir bestê und mir die kunst diu werelt gemeine gebe , daz nieman sîn leit alsô schône kan getragen . des begêt ein wîp an mir , daz ich naht noch tac niht kan gedagen . nû hân eht ich sô senften muot , daz ich ire haz ze vröuweden nime . ouwê , wie rehte unsanfte daz mir doch tuot ! ich weiz den wec nû lange wole , der von der liebe gât unz an daz leit . der ander , der mich wîsen sol ûz leide in liep , der ist mir noch unbereit . daz mir von gedanken ist alse unmâzen wê , des überhoere ich vile und tuon , als ich des niht verstê . gît minne niuwan ungemach , sô müeze minne unsælic sîn . die selben ich noch ie in bleicher varwe sach .