nû stêt sô wole geblüemet diu heide in sumerlîcher wât , des man vile von wünnen sihet . des wirdet si wole gerüemet von dem , swer sich wole wünne entstât ; doch ist si volgestêt niht , êr daz dâ mêr geschihet : daz man ouch vrouwen sihet dâ gân lôslîche . sô ist si danne gastunge rîche , daz man ir volles lobes jihet . swâ manic wîplich bilede zesemne gêt , vile wole bekleit , dâ ist der werelte wünne vile . wie wirdet dâ danne sô wilde des mannes herze in süezicheit , der dâr|nâch gedenken wile ! wan sînes herzen spil kumet danne ûf daz zil der süezen minne . des bin ich worden inne : ez ist sô guot , daz ich ez niht hile . doch gît ez im ouch kumber , swer verrer danne gedenket dâ , danne im iemer werden mac . des bin ouch ich vile tumber , wan ez geschihet mir danne iesâ , daz ist mîner vröuweden slac : des mir naht und tac leit vür vröuwede ie wac . doch sunderlîche bin ich gedanken rîche nâch ire , der ich mit dieneste ie pflac .