ich künde in dem dône der tac vile schoene wile ûf sîn : swer tougen minne , der beginne wachen , des ist zît . ich hoere ûf den zwîgen singente schrîen vogellîn . der tac wile nâhen ; hinnen gâhen sol , swer tougen lît . ich warne alsô , sprach der wahtær in sorgen , der markær drouwe lît in slâfe verborgen . ûf dirre mûre stân ich und trûre sêre . waz sol ich mêre vriunde unde vîande sagen , wan : ez ez wile schiere tagen H ? diu rede ein rîtær dûhte vile bitter , dâ er lac bî einer vrouwen . dû gienc schouwen ze einem vensterlîn . si sach vile ungerne den morgensternen , grâwen tac , dû wolkenn grîse . si sprach lîse : lieber hêrre mîn , der wahtær jihet , er sehe des morgenes schîn . des wæne ich niht . den kleinen vogellîn troumet ûf esten . des sternen glesten triuget . der wahtær liuget , des er sich schamen mac , wan ez ist noch niht tac . der rîtær vile suoze mit liebem gruoze manigen kus bôt rôtem munde , kurzer stunde dô der wahtær sweic . er rief aber lûte : trût sich von trûte scheide sus , daz valsche huote pfandes iht muote . sâ der rîtær neic der vrouwen sîn . dâ schiet sich liep mit leide . vile manigen pîn truogen ire herzen beide . sus kan diu minne muot unde sinne teilen , wunden und heilen . der helt slouf durch den hac . aldâ lûhte im der tac .