ich sach sie , an der mîn vröuwede lît , bî andern schoenen vrouwen gân . si dûhte mich âne allen strît diu bezziste und dâ bî wole|getân . dâ was von vrouwen ein michel schar , ich nam niht wan einer war : mîn ougen blihten dicke dar . minne , süeziu wegerinne , dû vliege , daz mîn werde rât ! dû twinge ire herze und alle ire sinne rehte als si mich betwungen hât . tuo mir ûf der sælden türe , sliuz zuo und lâ mich niht dâ|vüre : sô sæze ich ûf der sælden küre . mich hât ein liehter ougen blic geschozzen in daz herze mîn . dâ leite si mir der minne stric , des muoz ich ir gevangen sîn . wer heilet hier ( jâ bin ich wunt ) ? daz tuot ire rôsevarwer munt : solte ich den küssen tûsent|stunt ! genigen sî der guoten dar , der ich vile eigenlîche bin . swar ich in den landen var , sô hât si dort herze unde sin von mir gescheiden âne strît . mîn trôst , mîn heil gar an ir lît : ire lîp vröuwet vür des meien zît . kunde ich nû mit vuoge erwerben , daz ich ir gelege bî ! geschihet des niht , ich muoz verderben : sehet , wie gerne ich bî ir sî ! durch si sô lîde ich grôze nôt . ich en|vermeit noch nie , swaz si gebôt : si trôste mich , oder ich bin tôt .