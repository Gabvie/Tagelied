willekomen , sumerwetter süeze , der winter , sich , lenge hât ! mich sîner kelte genüege , sprach ein maget , schiere werden müeze diu zît , daz ich gê ûf den anger und ich trage kriuwe . niuwe belzel , houbetrîse ich ze hâre binde . wole kan ich des reichen wîse und ouch den ahselrôten lîse nâch der gîgen tanze ich vile geswinde . jârlanc gât daz loup ûf über Ecke vile schône ze walde ; an dem werde hebent sich die tenze . lûte rüeret ez der sumberslegge gezwinclîchen balde . rispent unde rîfelnt iuwer swenze , die wir zuo der linden zogen , an den wasen slîzen offenbâr und âne lougen : wir sulen spehen alsô tougen , wer die sîn , die sich der tenze vliezen ! daz ist ein hübischnappe , der weibel : sîn hâr , daz ist gekrispet , wande er ez an dem ringe dicke rîbet . er ist an dem tanze ein rehter treibel : gevüegelich er zispet , mit dem vuoze er ez walket unde rîbet . harte - job den ahselrôten kan er wole ze prîse , meisterlîche den houbetschoten , singet wole des reigen Kotten , hôher sprunge ist er ein angerwîse ! ich wile sîn sîn kempfe ze|der linden , ze schalle , ze ruome , simmer Elsen lîp unde ire sêle : man muoz mich an sîner schar vinden . hêrr Kunze , der ist ein bluome , swie in allez lûzet mîn vrouwe belle . Gîselbrehten , den si rüemet , waz sol der ze schalle ? er ist von wîben gar vertüemet , swaz si singet oder bluomet : er ist ein schebel , sîner vriunde ein galle ! waz hât Else an Gîselbreht gerochen ? des wundert mich sêre , daz si in sô offenlîchen strâfet . si hât im sîn lop vile gar zerbrochen : tüge des niht mêre ! er tanzet wole , sô swen dâ|heime slæfet . swâ man tanzet oder springet , dâ ist er vore in allen . mit gewelte in nieman dringet ( ...) des muoz er uns kinden wole gevallen . Gîselbreht , nû heiz den sumber rüeren ! der dôn durch die hiute , sihet , der machet klaffente helzen . dû solt den tanze al durch daz gedrenge weren : sich samenent die liute . dû solt werren überigez kelzen . swer durch zuht niht tanzen welle noch durch gemellîche , der en|mache enhein geschelle : hier wirdet lîhte ein strûzgevelle , des decheiner kûme wirdet rîche ! dô huop sich der tanze von dem ruoze : der dôn durch die bünde schal rehte als ez allez brünne : hôhe sprünge , geile bagenknütze . vile starke gevriunde vrouwen Elsen schaten bâren vore der sunne . Ringewiffel vrôn Elsun bî der stûchen worte . hôher sprünge , sunder tûchen , ( ) nie in enhein loch gestrochen , vüre der weibel , daz er si niene ruorte .