mir ist vile wê , swaz ich gesage , daz sich diu güete niht bedenket noch , daz ich sô langen kumber trage nâch ir . ich weiz wole , daz ich lîde doch allez , daz ich umbe ire hulde lîden sol . ich diene ir , swie sô si gebiutet mir . wær ich sô sælic , sô si sagent , ich geschant an ir , die mich dâ jagent ûz liep in leit und mîn nôt mit valschen mæren klagent . des ich nû lange hân gegert , wirdet daz volendet , sô ist mir vröuwede brâht vile manigen tac . diuhte ich si es wert , si hæte lônes wider mich gedâht . nieman weiz , ob si mich wert oder wie|ez ergât . nein oder jâ , ich en|weiz enwederez dâ . wâr umbe rede ich solichen nît ? si en|dâhte an mich ze keiner zît , wan als ein wîp gedenket , an der triuwe und êre lît . spræche ein wîp : lâ sente nôt , sô sünge ich als ein man , der vröuwede hât , sus muoz ich trûren an den tôt , sît ir mîn langez leit niht nâhe gât . dô ich gesanc , daz ich gesünge niemer liet in mînen tagen , - ouwê sô langez klagen ! - ich wæne , ez ouch alsô stê . mir tuot diu sorge niht sô wê als mîn ungevelle . daz ist der schade ; ich en|weiz niht mêr .