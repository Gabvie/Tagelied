vröuwet iuch , stolzen leien ! der anger und diu heide breit bî dem liehten meien stêt wünniclîche bekleit . hiure wole besungen in süezer wîse wirdet der walt . sumer hât verdrungen den leiden winter kalt . blüejenter hac und loup ûf grüenen linden , liljen rôsen vîol lâzent sich vinden , erwachet ist diu nahtegal und tuot trûren swinden ire vröuwederîcher schal . meie ist wole geschônet , er tuot den vogeln swære buoz ; süezen luft durchdoenet der lerken sumergruoz , sunnen glast ûf heide durchliuhtet bluomen unde klê . rîcher ougenweide wirdet hiure michels mêr . swâ liep liebe ein lieplich lachen biutet unde liep mit liebe liebe triutet , dâ lieber liebe stætiu kraft leit mit liebe ûz riutet in werder selleschaft . swâ sich liebe neiget durch liep in liebes herzen grunt und liep minne erzeiget , dâ wirdet liep liebe kunt . lieber wîbe triuwe lieplîche sich liebet alle tage . liep vertrîbet riuwe , liep wendet sente klage . liebiu wîp sint aller liebe ein wünne , lieber lîp beliuhtet niht diu sunne danne lieber wîbe stæter lîp . swer ze lobe iht kunne , der lobe diu lieben wîp .