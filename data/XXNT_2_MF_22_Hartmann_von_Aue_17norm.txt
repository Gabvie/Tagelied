ich var mit iuweren hulden , hêrren unde mâge . liut unde lant die müezen sælic sîn ! ez ist unnôt , daz ieman mîner verte vrâge , ich sage wole vür wâr die reise mîn . mich vienc diu minne und lie mich varn ûf mîne sicherheit . nû hât si mir entboten bî ire liebe , daz ich var . ez ist unwentic , ich muoz endelîchen dar . wie kûme ich breche mîne triuwe und mînen eit ! sich rüemet maniger , waz er durch die minne tete . wâ sint diu werc ? die rede hoere ich wole . doch sehe ich gerne , daz si ir eteslîchen bæte , daz er ir diente , als ich ir dienen sol . ez ist geminnet , der sich durch die minne ellenden muoz . nû sehet , wie si mich ûz mîner zungen ziuhet über mer . und lebete mîn hêrr Salatîn und al sîn her die en|brâhten mich von Franken niemer einen vuoz . ir minnesingær , iu muoz ofte misselingen , daz iu den schaden tuot , daz ist der wân . ich wile mich rüemen , ich mac wole von minnen singen , sît mich diu minne hât und ich si hân . daz ich dâ wile , sehet , daz wile alse gerne haben mich . sô müezet aber ir verliesen underwîlent wânes vile : ir ringent umbe liep , daz iuwer niht en|wil . wannen müget ir armen minnen soliche minne als ich ?