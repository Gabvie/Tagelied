in dem walde süeze doene singent kleiniu vogellîn . an der heide bluomen schoene blüejent gein des meien schîne . alsô blüejet mîn hôher muot mit gedanken gein ire güete , diu mir rîchet mîn gemüete sam der troum den armen tuot . ez ist ein vile hôch gedinge den ich gein ire tugenden trage , daz mir noch an ir gelinge , daz ich sælde an ir bejage . des gedingen bin ich vrô . got gebe daz ich ez wole verende , daz si mir den wân iht wende der mich vröuwet sô rehte hôhe . sie vile suoze , valsches âne , vrî vore allem wandel gar , lâze mich in liebem wâne die_wîl ez niht baz en|var ; daz diu vröuwede lange wær , daz ich weinenes iht erwache , daz ich gein dem trôste lache des ich von ire hulden ger . wünschen unde wole gedenken daz ist diu meiste vröuwede mîn . des sol mir ire trôst niht wenken , sie en|lâze mich ire sin mit den beiden nâhen bî sô daz si mit willen gunne mir von ir sô werder wünne daz si sælic iemer sî . sælic meie , dû aleine troestest al die werelt gar . dû und al diu werelt gemeine vröuwet mich mîn danne umbe ein hâr . wie mohtet ir mir vröuwede geben âne die vile lieben guoten ? von der sol ich trôstes muoten ; wan ire trôstes muoz ich leben .