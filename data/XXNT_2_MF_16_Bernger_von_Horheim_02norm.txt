mir ist alle zît , als ich vliegente var ob al der werelte und diu mîn alliu sî . swar ich gedenke , vile wole springe ich dar . swie verre ez ist , wile ich , sô ist ez mir nâhe bî . starke unde snel , beidiu rîche unde vrî ist mir der muot : durch daz loufe ich sô balde ; mir en|mac entrinnen dechein tier in dem walde - daz ist gar gelogen : ich bin swære als ein blî . ich mac von vröuweden toben âne strît : mir ist von minne sô liebe geschehen . swâ wære ein walt beidiu lanc unde wît , mit schoenen boumen , den wolte ich erspehen ; dâ mohte man mich doch springente sehen . mîn reht ist , daz ich mich an vröuweden twinge . wes liege ich gouch ? ich en|weiz , waz ich singe . mir wart nie wirs , wile ich der wârheit jehen . ich mache den merkæren trüeben den muot . ich hân verdienet ire nît und ire haz , sît_daz mîn vrouwe ist sô rîche unde guot . êr was mir wê , nû ist mir sanft unde baz . ein herzeleit , des ich niene vergaz , daz hân ich verlâzen und ist gar verwunden . mîn vröuwede hât mich von sorgen entbunden : mir wart nie baz - unde liege ich iu daz . mir wile gelingen , dâ mir nie gelanc , an minne der süezen , daz wile ich iu sagen . die merkære habent manigen gedanc , swenne si mich nû niht mêre hoerent klagen dechein herze sêr , daz tuot si mir verjagen . - des lône ir got , daz mîn trûren hât ende - daz ist gar gelogen , und ist dar doch niht lanc .