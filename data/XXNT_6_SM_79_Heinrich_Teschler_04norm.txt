hier|vore , dô was mîn wünschen alles sô , daz ich die lieben solte sehen : dô was sie guot und ich ire güetete vrô . sît her ist mir von ir beschehen , daz ich nû ein anders lobente bin , daz heizet : ouwê , daz ich si ie gesach ! wer mohte haben sô senften sin , daz in niht muote solich ungemach , als mir , ich en|weiz durch waz , von ire beschiht ? nû wie diu swære sî getân , des kan ich tumber mich enthaben niht , diu werelt , diu müeze es kunde hân . ir reinen wîp , ir wolegemuoten manne , vernemet von ir mîn senente klage : ich habe ir , als ich bezziste mich versan , gedienet alle mîne tage und hân , swie ez ze lezzeste doch gevar , die zît und ouch des lîbes arbeit ane allen valsch , mit triuwen gar und ouch mit rehter stete an sî geleit . ô|wê , nû tuot si allrêrest dem gelîch , sam si niht wizze , wer ich sî ! ist danne mîn sanc durch nôt niht klagerîche , sît ich gegen ir bin schulden vrî ? noch klage ich einez , daz mir nâher gât , daz mir vile scham und smerzen biret : der gruoz den al diu werelt von ir entvæhet , des nieman guoter âne wirdet , sehet , der selbe ist mir von ir verseit , des sunderbæren ich geswîgen wile , der mich doch wîlent niht vermeit , des ich von ire genâden hette vile . nuon kan ich leider anders noch en|mac , wan al der werelte si|ez geklaget , daz triuwe , stæte und alse manic tac sô krankez lônen hânt bejaget .