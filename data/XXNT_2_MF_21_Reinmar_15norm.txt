der lange süezer kumber mîn an mîner herzelieber vrouwen der ist erniuwet . wie mohte ein wunder grôzer sîn , daz mîn verloren dienest mich sô selten riuwet , wan ich noch nie den boten gesach , der mir ie bræhte trôst von ir , wan leit und ungemach . wie solte ich iemer dise unsælde erwenden ? unmære ich ir , daz ist mir leit , si en|wart mir nie sô liep , kunde ich ez volenden . wâ nû getriuwer vriunde rât ? waz tuon ich , daz mir liebet , daz mir leiten solte ? mîn dienestspot erworben hât und anders niht ; wan ob ich ez noch gelouben wolte , joch wæne ich ez nû gelouben muoz . des wirdet ouch niemer leides mir unze an mîn ende buoz , sît si mich hazzet , die ich von herzen minne . mir kunde ez nieman gesagen ; nû bin ich sîn vile unsanfte worden inne . daz si mich als unwerden habe , als si mir vore gebâret , daz geloube ich niemer . nû lâze ein teil ire zornes abe , wan endelîchen ire genâden bite ich iemer . von ir en|mac ich noch en|sol . sô sich genuoge ir liebes vröuwent , sô ist mir mit leide wole . en|kan ich anders niht von ir gewinnen , êr_daz ich âne ire hulde sî , sô wile ich ire güete und ire gebærde minnen . ouwê , daz alle , die nû lebent , sô wole hânt bevunden , wie mir ist nâch einem wîbe , und daz si mir den rât niht gebent , daz ich getroestet würde noch bî lebendem lîbe . joch klage ich niht mîn ungemach , wan_daz den ungetriuwen ie baz danne mir geschach , die nie gewunnen leit von senedær swære . wolte got , erkanten guotiu wîp ir sumelîcher werben , wie dem wære ! ein rede der liute tuot mir wê , dâ en|kan ich niht gedulticlîchen zuo gebâren . nû tuont si ez alle deste mêr : si vrâgent mich ze vile von mîner vrouwen jâren und sprechent , welicher tage si sî , durch_daz ich ir sô lange bin gewesen mit triuwen bî . si sprechent , daz ez mohte mich verdriezen . nû lâ daz allerbezzeste wîp ire zuhtlôser vrâge mich geniezen . mac si mich doch lâzen sehen , ob ich ir wære liep , wie si mich haben wolte . sît mir niht anders mac geschehen , sô tuo gelîche dem , als ez doch wesen solte , und lege mich ir wole nâhen bî und biete ez eine wîle , als ez von herzen sî . gevalle ez danne uns beiden , sô si stæte ; verliese aber ich ire hulde dâ , sô sî verborgen , als obe si ez nie getæte .