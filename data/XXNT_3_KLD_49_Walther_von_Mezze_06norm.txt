waz hilfet mich daz ich ze vremeden vröuweden var , solte ich den gesten vröuwede machen die_wîle ich selbe trûric bin ez muoz ein wîp êr vröuwede bî mir senden dar : en kan den liuten niht gelachen , sîn lache mir , sô lache ich in . mîn vröuwedenhort lît in ire huote . dâ pfendet mich diu vebe vile gewalticlîchen mite , si sehe wîp , sî reine güete . unsprechende ich si ze allen zîten bite in stummen wîs und mit verswîgenem muote . sus vlêhe ich si nâch tôren site . wær ich nû mîn als ich mîn êr gewesen bin , sô lachete ich ûz vrîem herzen vrîlîche al durch mîn selbes munt . nû hât ein wîp unwizzende mir mîn herze hin . solte ich ire herze tuon den smerzen ze rehte al durch ire ôren kunt , vermissete ich danne bî den liuten mîn selbes , sô vünte ich mich lîhte dort in ire gewalt . sol ich si swîgente alsus triuten , daz swîgen tuot mich trûriclîchen alt . muoz aber ich ir ez mit rede gar bediuten , ouwê sô dunke ich si ze balt . daz si mir ist sô rehte liep , tuot ir daz wole , sô tæte ez mir niht wê sô sêre , als ez nû tuot vile manige stunt , sol ich ir geben von mînen vröuweden disen zol , daz sî dâ mite ire vröuwede mêre , sô triuwe ich wirdet ir rehte kunt , wie minne widerminne minnet und wie diu liebe mit der wâge liebe gelten muoz . sô si sich rehte des versinnet , sô winde ire herze in rôtes mundes gruoze , mit wîzen zenen harte wole bezinnet und tuo mir mite trûrenes buoz . sôwê dir , welt , daz ich dir niht entrinnen mac , sô wandelbære als ich dich vinde ! dû soltest mir wole urloup geben . waz hilfet mich daz ich dîn ie mit triuwen pflac ? ich was durch wirde dîn gesinde ; nû swachest unser beider leben : dû êrest den der dich unêret und übersihest an êren den der dich wole êren kan . wer hât dich solichen valsch gelêrt ? der tiuvel , der der êren niht en|gan . des wirdet sîn vröuwede dort an dir gemêret , daz dû im êrest sîne manne .