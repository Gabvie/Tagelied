konde ich lop ze|dem bezzisten bringen , sô wolte ich den vrouwen singen gar mit triuwen süeziu wort . wîp , dîn süezer name ist reine , dû vröuwest al die werelt gemeine , wîp , reht aller sælden hort . sît dîn güete bringen kan manigem herzen hôchgemüete , vrouwe mîn , durch wîbes güete troeste mich vile senden man . gerne wolte ich sanges mâzen , wolten mich gedanke lâzen , die mir bringent in den muot dicke ein wîp sô wole gemachet , dâ von mîn herze in vröuweden lachet , si ist mit êren schône guot . mîn rede ist ir unbekant . sô ist ouch daz mîn ungelinge : swaz ich ir in swâbensinge , daz gît si einem in Vrankenlant .