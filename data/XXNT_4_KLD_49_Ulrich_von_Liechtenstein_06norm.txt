wê daz mir diu güete sô verret ire minne ! des bin ich in dem muote vile ofte unvrô . sol mir niht gelingen an ir des ich sinne , sô muoz mîn herze ringen mit trûren sô daz ich niemer mêre ze vröuweden gesinne . si hât des lützel êre , stêt mîn herze unhôh . schoene bî der güete stât vile wole den wîben : sô stât ouch hôchgemuote den mannen wole . hôchgemüete wolte vile gerne belîben bî mir , hæte ich si holde , von der ich dole herzenlîche swære . dâ von muoz ich mîden vile vröuweden , der mir wære sus mîn herze vol . jâ mane ich vile sêre dich , vrô dîner güete , daz dû mich durch dîn êre bedenkest baz . lâ mich genâde vinden , daz dich got behüete , an dir sô muoz mir swinden der minne haz . diu ist mir gevære ; dâ von mîn gemüete ist nû vile vröuweden lære , guot wîp , wende daz .