sælden wunsch und vröuweden hort hât diu vile liebe vrouwe mîn . reiniu werc und süeziu wort hât si , swie vremede si mir sîn . alle vrouwen lâzent daz âne haz die si sehent und si sâhen ; die verjehent und verjehen daz in nie noch niemer wîp gevellet baz . êren sol man alliu wîp durch si , sît si ist sô wolegetân , daz ire minniclîcher lîp gar al der werelte prîs sol hân . swaz ire liehten ougen unde ire gruozliute ie vunden und noch vindent , die entwunden unde entwindent sich ûz leide , in wart und wirdet dâ valsches buoz . dô ire lop von sprunge vlouc , gar aller tugende man im jach ; sælde an êren sîn niht trouc . ein michel wunder dâ geschach : al der werelte lop . diu dô enbore hôhe strichen und noch strîchent , diu entwichen unde entwîchent im und liezen|ez vür : ez vert in iemer vore .