mir ist liep mîn herziclîchiu swære , sô ist dâ bî daz leit mîn hôheste vröuwede gar : ê_daz ich daz liebe leit verbere , von dem ich dicke in hôhem muote var , êr wolte ich ez iemer tragen . lîde ich leit von rehter herzeliebe , des sol ich noch niemer sælic man verzagen . sît_daz ich mîn selbes leit muoz minnen . wellt ir wizzen waz mich des betwungen hât ? ir vile lôsen blicke ûz reinen sinnen unde ire munt , der ouch sô gar ze wunsche stât . ich hân manigen munt vernomen , der wole lachen unde sprechen kunde : dirre munt ist aller dinge vollekomen . ez ist ein wunder , swaz si mir getæte , daz ich ir doch niemer kunde sîn gehaz : ich bin ir sô guotes willen stæte , daz ich ir in mînem muote nie vergaz . wê wes habe ich nû verjehen jâ vergaz ich ir und ouch mîn selbes , dô mîn ouge ire lôsen ougen solten sehen . si sol mich des einen lâzen geniezen , daz ich âne si niht ganzer vröuwede hân und daz mich des niemer wile verdriezen , ich well ir mit triuwen iemer bî gestân . wole ire herzen daz ez lebet alsô gar nâch reines wîbes güete ! wole dem mînen , daz ez nâch ire hulden strebet !