hât man mich gesehen in sorgen , des en|sol niht mêr ergân . wole vröuwe ich mich alle morgen , daz ich die vile lieben hân gesehen in ganzen vröuweden gar . nû vliuch von mir hin , langez trûren ! ich bin aber gesunt ein jâr . si kan durch diu herzen brechen sam diu sunne durch daz glas . ich mac wole von schulden sprechen : sî ganzer tugende ein adamas ! sô ist diu liebiu vrouwe mîn ein wünnebernder süezer meie , ein wolegelôser sunnenschîn . ob si minnere nôt , diu guote , wolte ein liebez ende geben , mit den vrouwen in hôhem muote sehe man mich danne leben . diewîle sô daz niht ist beschehen , sô muoz man bî der ungemuoten schar mich in den sorgen sehen .