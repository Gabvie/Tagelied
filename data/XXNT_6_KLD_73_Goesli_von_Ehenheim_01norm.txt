sît der winter hinder ist verdrungen , sô wirdet wünniclich besungen walt eit anger bûwende ô|wê überal . gein dem morgensorgen lâzent , ir jungen , sît vrîlîchen stêt entsprungen vile liljen rôsen , bluomen alle wole . singent vogel , sô singe ich der süezen . mîner vrouwen schouwen unde ire grüezen mac mir senentiu leit und trûren büezen . werdiu minne , sinne hân ich kleine : mit die wolegetânen reine daz si enzît bedenke mîne senente nôt , sît mîn ougen tougen si aleine minnent her von kindes beine , daz si in stæter liebe mir ze herzen gât . wan ire lachen kan mir trûren swenden . der vile klâren varen mac mich pfenden ; ouch mac si mir sente sorge wenden . in den sinnen brinnen ich von grunde , daz ich gegen ir mit munde nie getorste klagen mînen senenten pîn . wolte si|ez merken , sterken si mich kunde . wünschent nâch dem vunde mir ze trôste der hôchgelobeten vrouwen sîn : swanne ich minnemuoten , daz ze knehte si mich neme ; kæme ich ire unrehte , daz mir urloup gebe diu roeslehte .