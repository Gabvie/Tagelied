heide ist aber worden schoene : si hât maniger hande varwe kleit ; die vogel singent süeze doene , swie diu sumerwünne ist vile gemeit , dâ bî dulte ich senentiu leit , swie der meie vogellîn vroene, ich hân nôt von liebe und arbeit . willt und zam , daz vröuwet sich sêre gegen des wünniclîchen meien zît . dannoch vröuwet sich michels mêre , swer bî herzeliebe tougen lît . hier , waz dem vröuwede gît werder , reiner wîbe lêre machet mannes ungemüete wît . wolegemuoten , guoten wîben wünsche ich heiles sunder nît . si kunnen ungemüete vertrîben : wê , waz wünne an wîben lît ! wîbes minne vröuwede gît . got wege iemer hübischen lîben âne swære minniclîchiu zît . maniger jihet , en müeze blangen nâch den vröuweden , die man wîlent vant : der|ist mit sorgen umbevangen . würde aber im von wîbe ein liep erkant , bezzer vröuwede er nie bevant , vröuwede ist noch sô niht zergangen : wîp geben vröuwede als ie über alliu lant .