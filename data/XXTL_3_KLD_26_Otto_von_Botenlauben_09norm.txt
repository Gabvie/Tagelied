wahtær , ich bin komen ûf genâde her ze dir . nû gip mir rât , wie stât ez umbe die vrouwen mîn ? ich hân niht vernomen wer sprichet hier ze mir : bist|dû|ez der liebeste man , dû kanst ze lange sîn . jâ ich bin den dû dâ hôhe entvâhen solt : ich was ir ie mit ganzen triuwen rehte holt . nû sage mîner vrouwen deich hier bin . sie ist alsô guot , sie lât mich in . bis mir willekomen , mînes lîbes trôst , mînes herzen vröuwede , lieber man und hêrre mîn ! got ich es iemer lobe , der mich hât erlôst ûz sorgen : ouch danke ich ez der tugent und triuwe dîn , der ich doch was sêre in zwîvel komen sît : dû hætest mîn vergezzen alsô langer zît . waz half mîn schoene mich , mîn hôher name ? dû vergæze mîn gar âne schame . nû ist daz herze mîn dîner tugende vrô , sît ich mit armen hân umbevangen lieben lîp . lieber man , nû sage : ist dir liep alsô ? dû seitest mir , ich wær dir liep vür alliu wîp . ich gap dir ûf dîn triuwe und ûf dîn edelen tugent mîner vröuweden krône , bluome blüejenter jugent . ô|wê vile maniger âbentes klage , diu mich twanc unz morgen gein dem tage .