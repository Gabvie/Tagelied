ich wile jungen kinden râten , daz si balde vröuwen sich : dâ wir êr den rîfen trâten , dâ ist nû gar wünniclich . dâ entspringent bluomen unde klê . kalte rîfen unde snê sint zergangen aber als êr ich wile mîner vrouwen muoten , daz si mir genædic sî . der vile reinen , der vile guoten wær ich gerne nâhe bî , lieze eht mich ire ungevüeger nît , der mir alsô nâhe lît . vröuweden si mich roubet ze aller zît . werder , reiner wîbe minne machet vröuwederîchen muot : des bin ich wole worden inne , daz nie wünne wart sô guot . als ich mich versinnen kan , sô|ne en|wirdet niemer man rehte vrô , der minnen nie began . mînes lîbes ougenweide , daz ist diu liebiu vrouwe mîn . sol ich iemer komen von leide , daz muoz an ire hulden sîn . daz si spreche , ich bin dir holt , daz wær mir ein rîcher solt unde næme ez vür des keisers golt .