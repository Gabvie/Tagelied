ich wile aber disen sanc singen der minne . ich mac niht geswîgen mêr : mir ist wirs danne êr nie sô sêre mir betwanc lîp unde sinne diu vile liebe sunder wân . ach wie sol|ez ergân ? ach got , sol ich sus verderben , lât si mich niht erwerben daz mich grüeze ire mundelrôt , sehet , sô bin ich tôt . liep , sich dâr zuo , ez ist niht ze vruo , alsô tuo ! ach waz ich der sorgen trage ! ô|wê wie kleine mich vervæhet swaz ich kan ! ach ich senenter man ! ach waz hilfet swaz ich sage ! ô|wê diu reine tuot mîn herze trâge vrô . ach wie kumet daz sô ? ach , minne , lâ mir gelingen ! ich bin grâe von den dingen daz diu liebe smâhet mich alsô vesticlîche . liep , sich dâr zuo , ez ist niht zuo vruo , alsô tuo ! mir ist ungemach beschert lange mit leide daz ich niht geruowen mac weder naht noch tac . ich bin vröuweden gar behert : minne , nû scheide mich von senenter arbeit die mîn herze treit . ach , reine vruht , daz verkêre ! wîplich zuht an mir êre ! sît ich dir gebunden bin , troeste mir den sin ! liep , sich dâr zuo , ez ist niht ze vruo , alsô tuo !
