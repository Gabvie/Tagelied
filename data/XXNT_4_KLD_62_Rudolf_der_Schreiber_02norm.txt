sumer der wile aber komen schône , heide und anger stênt geblüemet über al , vogel singent in vile süezem dône , vore in allen donet wole diu nahtegal . waz singe ich tumber von der grüenen heide , wan klage ich sorge niht und swære leide , die mir mîn vrouwe minne gît ze lône ? ich diene ir und ist ire danc doch gein mir smal . minne hât vile wole an mir erzeiget daz si wunder schaffet an ire dienestman . si hât mir daz herze dar geneiget dâ mîn dienest leider niht vervâhen kan . hei süeze minne , twinc die minniclîchen als dû tuost mich , sô muoz mir sorge entwîchen . minne , sît dîn kraft sô hôhe reichet , wege ouch daz diu liebe dir werde undertân . wê waz vlêhe ich tumber nû die minne , sît_daz si ist ungenâden gein mir vol . si lât mînes herzen küninginne vrî , dâ von ich sender grôzen kumber dole . was danne ? ich wile doch der vile lieben singen und wile ir mînen kumber zorn bringen . doch vröuwe ich mich des in mînem sinne daz gewalt ein teil genâden haben sol . ez ist lanc daz ich der sældenbæren niht en|sach ; dâ von sô trûret mir der muot . sol diu vremede mich gein ire unmæren , des getrûwe ich niht : si ist sô rehte guot . wâ wart ie wîp sô rein , sô tugentrîche , sô guot , sô stæte , schoene , minniclîche ? hülfe si mir von den leiden swæren , sô wær ich von sorgen , vrouwe mîn , daz tuot ! sælic wîp , ich hæte ein vrî gemüete : nû bin ich dîn ledic eigen worden gar . daz hât mir getân dîn wîplich güete , diu mich von dir niht lât wenken hin noch dar . doch vröuwe ich mich daz ich sô reinem wîbe mich hân gegeben mit herzen und mit lîbe . sælic vrouwe , daz iuch got behüete , troestet mich : sô bin ich aller sorgen bar .