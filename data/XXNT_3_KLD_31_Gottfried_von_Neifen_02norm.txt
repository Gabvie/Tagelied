sumer , dîner vröuwedebernden wünne vröuwet sich maniges senden herzen muot . ob diu nahtegal iht singen kunne gein des wünniclîchen meien bluote ? jâ , si singet aber mêr , sît zergangen ist der snê . nû twinget mich mîn kumber aber als êr wie möhte ich den kumber mîn erlîden , ich en|tæte ez durch ein reine wîp ? disen sumer muoz ich vröuwede mîden , ez en|wende ire kiuscher wîbes lîp diu mich her betwungen hât unde mich in sorgen lât , und an ir einer al mîn vröuwede stât . sît an mîner herzelieben vrouwen gar mîn heil und al mîn leben lît , minne , sô lâ dîne güete schouwen unde scheide disen süezen strît . minne , mîn dich underwint , wan ich bin der sinne ein kint . nû bint die guoten oder mich enbint . sît ich bin gebunden mit den banden daz die senden heizent - , sô mac sie mich loesen mit ire handen , sît si treit sô helferîche hant . vrouwe ob allen vrouwen mîn , wendet mînen senenten pîn ; durch iuwer zuht lât mich bî vröuweden sîn . disiu liet wile ich der lieben singen der ich lange her gesungen hân . sie kan beidiu dehsen unde swingen . durch ire güete sol si mich erlân daz ich niht in sorgen sî ! sît ir wonet diu vröuwede bî , vile sælic wîp , nû tuo mich sorgen vrî !