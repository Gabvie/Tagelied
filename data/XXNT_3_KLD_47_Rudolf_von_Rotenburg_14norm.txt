ouwê daz ich es mit der lieben ie begunde unde ouwê daz ich si ie gesach ! si hât mir gesprochen ûz ire rôtem munde einez daz mir in mîn herze brach ; des kan mir niht werden rât : ez hât sich gesenket alsô hin ze grunde daz mîn vröuwede nâch ein ende hât . ô|wê wes hât sich diu liebe an mir gerochen oder wie hân ich gedienet daz , daz si hât sô vile der vröuwede an mir zerbrochen unde ich ir mit triuwen nie vergaz ? dâ|ne was ich ir niht wert . wê wes hân ich tumber man mich sô versprochen , daz ich guotes wîbes hân gegert ? ich wile gein der lieben singen umbe ein scheiden und wile doch noch sant ir teilen êr alsô hân ich gouch geteilet schiere uns beiden : ir sî wole , sô sî mir iemer wê ; si habe ir daz herze mîn , sô belîbet mir daz ich in senden leiten iemer muoz biz an mîn ende sîn . ich wânte ie daz ich eteswaz der werden wære : nû habe ich die wârheit wole ersehen , daz ich bin der lieben alsô gar unmære ; wê wie kunde leider mir geschehen ! mich betrouc ein tumber wân . ouwê tôt , daz ie sô lange mich verbere , sît ich selbe mîn gespott hân . wê was vröuwedelôser zît ein man verswendet der nû minnet als ich tuon ein wîp ! si hât mit ire schoene hoehe mich gepfendet : wie wannen wîste ouch nû ire reiner lîp mir ire herze eht alsô gar , sô würde ez nâch mînem willen sô verendet , des ich sus gedenken niene getar .