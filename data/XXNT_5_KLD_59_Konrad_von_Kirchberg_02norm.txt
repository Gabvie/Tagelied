hei , winter , dîn gewalt tuot uns aber hiure leit : dû verderbest uns der bluomen schîn , dû velwest grüenen walt und dâr zuo die linden breit , dû gesweigest uns diu vogellîn . des bin ich unvrô : doch sô mac sîn werden rât , wile diu süeze reine diu ich mit triuwen meine : mîn muot hôhe stât . mir wære wole gelîch beidiu bloemen unde snê , wolte si genâde an mir begân : sô würde ich vröuweden rîche . weget si des niht , ô|wê , sô verdirbet mir mîn lieber wân , der an vröuweden dô volliclîche mich beriet , dô ich si mîn vrouwen êrst begunde schouwen : von sorgen ich schiet . hei , wenne sol ez sîn daz ire mundel rôsenrôt welle wenden mînen kumber lanc ? zwei liehtiu wengelîn wâren guot vür senente nôt unde ein minniclîcher umbevanc . wâfen , hêrre , jô ! wolte ire roeselehter munt mir ein küssen lîhen , sorge mich verzîhen wolte ich sâ zestunt . swenne ich ire minne ger , sô vrâget si waz minne sî : nû en|kan ich si|es bescheiden niht , sî ne|volge mîner lêr , sî mir eteswenne bî eine wîle dâ ez nieman sihet . lîhte kumet ez sô , êr daz wir uns scheiden danne , daz ich si|ez gelêre , daz si ez iemer mêre ze wunsche wole kan . lîhte hât si sorge des : ob si minne mich gewer , der ich lange hân an si gegert , daz sî dir iht genese . nein , ir sterbet verre mêr die niht minnent und sint minne wert . mêre danne zwô sint bî mînen zîten tôt die niht minnen wolten dô si minnen solten und minne in ez gebôt .