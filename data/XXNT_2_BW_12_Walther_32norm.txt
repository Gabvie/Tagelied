ir sulet sprechen willekomen : der iu mære bringet , daz bin ich . allez , daz ir habet vernomen , daz ist gar ein wint , nû vrâget mich . ich wile aber mieten . wirdet mîn lôn iht guot , ich sage vile lîhte , daz iu sanfte tuot . sehet , waz man mir êren biete . ich wile diutischen vrouwen sagen , solichiu mære , daz si deste baz al der werelte sulen behagen , âne grôze miete tuon ich daz . waz wolte ich ze lône ? si sint mir ze her . sô bin ich gevüege und bite si nihtes mêr , wan_daz si mich grüezen schône . ich hân lande vile gesehen unde nam der bezzisten gerne war . übel müeze mir geschehen , kunde ich ie mîn herze bringen dar , daz im wole gevallen wolte vremeder site . waz hülfe mich , obe ich unrehte strîte ? diutischiu zuht gât vore in allen . von der elbe unz an den Rîn her wider unz an der Unger lant , dâ mügen wole die bezzisten sîn , die ich in der werelte hân erkant . kan ich rehte schouwen guot gelâz und lîp , sam mir got , sô swer ich wole , daz hier diu wîp bezzer sint danne an|der vrouwen . diutische manne sint wole gezogen , rehte als engel sint diu wîp getân . swer si schiltet , der|ist gar betrogen : ich en|kan sîn anders niht verstân . tugent und reine minne , swer die suochen wile , der sol komen in unser lant , dâ ist wünne vile . lange müeze ich leben dâr inne ! der ich vile gedienet hân , unde iemer gerne dienen wile , diu ist von mir vile unerlân . iedoch sô tuot si leides mir sô vile . si kan mir sêren daz herze und den muot . nû vergebe|ez ir got , daz si an mir missetuot . her nâch mac si sich es bekêren .
