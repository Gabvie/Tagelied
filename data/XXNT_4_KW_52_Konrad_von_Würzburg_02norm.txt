Vênus diu veine diu|ist entslâfen , diu wîlent hôher minne wielt ; des schriet manic vrouwe wâfen , diu von ire helfe sich enthielt : daz man ire süeze minne schiuhet und ire vile minniclîchen lîp ; und aller vröuwede sich entziuhet durch der vile argen hêrren kîp die lange sint an minnen blint und in den reisen wole gesehent : schurf unde schint schâf unde rint . daz sint die minne die si spehent . hêrr Mars der rîchset in dem lande , der hât den werden got amûr verhert mit roube und ouch mit brande : des sint die minne worden sûr , die man hier vore vile suoze erkante , dô Riwalîn und Blanscheflûr vile kumbers liten von ire bande . nû wile der hêrre und der gebûr roup unde brant vile gerner veben , danne er die süezen minne tuo ; daz muoz diu reinen wîp betrüeben , diu wole gebiledet sint dâr zuo , daz man vile gerner solte minnen ire zuht , ire êre , ire werdicheit , danne ein vile krankez guot gewinnen : sîn überkraft ist worden breit . den ich hier vore genennet hân , daz ist der leide strîtes got ; der vröuweden tor ist zuo getân durch sîn gewalticlich gebot . der vrouwen swanz ist hin geleit , die schopfen die sint worden wert , vür einen kranz man gerne treit ein bickelhuben oder ein swert . in dirre wîten werlte kreizen hât er|ersamene uns gesat ein vrouwe ist wendelmuot geheizen , der vruht biret manigen valschen rât ; si kan den man dâr ûf wole reizen daz er unbiledes vile begât : an armen kweien unde an geizen und an den liuten die man væhet . gewalt ist ûf der strâze michel , gerihtes hât man sich verschamet , daz reht stât krumber danne ein sichel , vride und genâde sint erlamet . des muoz der werlte minne tiuren und aller vröuwede sîn verzigen , sît man den süezen got amûren an werdicheit hât überstigen . des strîtes got und sîn gebot vile sêre missehellen kan ; vile manigen man ire valscher rât biz ûf den tôt verleitet hât . daz schein dâr|an dô Trôje bran und der vile werde küninc Parîs in krieges wîs verlôs den lîp : daz schuof Discordîâ daz wîp . nû were , dich , vile werder vürste amûr ! êr daz man gar und gar vertrücke dich , dû mache ir eteslîchen jâmers sûr der von der werden minne ziuhet sich . sît_daz diu werelt sô gar verzwîvelt ist daz si decheiner vröuwede nimet wâr lâ schouwen , hêrre , ob dû gewaltic bist , dû mache daz si strîtes werden bar und den lîp ûf minne setzen , dû vile hôchgemüetes biret ; lâ diu wîp ire leide ergetzen , diu an minnen sint verirrt ; schiuz den pfîl und ouch die strâle , diu vile manigen hât verwunt ; trücke ir vile mit senenter quâle , sô wirdet in diu minne kunt . swenne si ire strîten lâzent und des krieges abe gânt , und den vrouwen bî gestânt die vile süezer minne hânt , irretîn , ire strîten wirdet in vile gar unmære ; ire sinne diu minne beroubet vile der swære ; ire lieben an wîben mit vröuweden muoz gelingen ; si kunnen vile wünnen mit hôchgemüete bringen . Vênus , vile werdiu küningîn , wache , ein vrouwe , est an der zît ! dîn sun Amur der beitet dîn : varent sament in den strît ! wirf dîn viur und ouch dîn zunder in ire herze mit gewalt , die mit kriege stiftent wunder , mache ire lîp an minnen balt ; mit den senden minnestricken mache ire kumber kumberlîche , lâz ire herze in viure ersticken biz_daz si versinnen sich , daz diu süeze minne gît hôchgemüete ze|aller zît , und des vröuwede machet wît der bî herzeliebe lît . sô singent und springent mit vröuweden junge und alte ; ire herzen von smerzen si scheidet mit gewelte . die krenze , die swenze die werdent vile genæme , die jopfen die schopfen den liuten widerzæme . beide roup und ouch der brant wirdet gestillet sâ zehant , sô diu minne wirdet bekant , diu gewaltes ist gepfant . werden wîp , nû sint getroestet ! iuwer sorge wirdet wole rât : minne noch vile manigen roestet der mit kriegenne umbe gât . disen tanz hât iu gesungen Kunze dâ von Wirzeburc : wünschent daz von sîner zungen niemer rîmgevliege lurc