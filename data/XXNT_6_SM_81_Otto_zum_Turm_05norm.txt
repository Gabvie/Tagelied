ô|wê , mînes herzen wunden entbunden sich hânt , die mir wân verheilet . sust veilet mîn lîp in ire bande dem tôde in jâmers riuwe . mîn triuwe verjihet der vile sældenbæren bewæren , daz mir wê geschihet . von senelîchen sorgen kein bürgen ich hân . mîn trûren ist gemanet , sust gepfant ist mîn wân den ich hette ze vröuweden . mîn getâten ist gar hin getân . ach , wie sol mir gelingen ? ir twingen mich tuot in senenten sorgen alten . verhalten hât si mir hôhen muot . ich lebe in jâmers quâle ze mâle nâch ir , diu mîn niht gedenket . daz krenket herze und sinne mir . ire zarten ougenblicke vile dicke mich hânt an senelîchez sorgen verborgen gemanet : sust hât diu vile guote an muote mich senden gepfant . ich was in liebem wâne , dâr ane mich hât getân ire diu sældenbære : diu swære mir niemer zergât . ich wânte , ich solte neigen vür eigen mich ir : dâr|umbe ich sender warp , daz verdarp sundert wân mir wole zwire . dâ|von mîn vröuwede singet und hinket mîn muot , sît si mir vröuweden stiure sô tiure nû tuot , wie ich in jâmer brinn und entzinn nâch ire minne als ein gluot .