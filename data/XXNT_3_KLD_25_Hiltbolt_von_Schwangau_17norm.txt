ez ist ein reht daz ich lâze den muot der mir ûf minne ie was rîche unde guot : ich wile gebâren als ez mir nû stât . ô|wê daz minne ie daz boese ende hât ! swer sich mit stete an ire unstæte lât , wê wie unsanfte dem ein scheiden tuot ! alsô hât mir dâ daz selbe getân . liebe muoz dicke mit leide zergân . wie sanft im ist der sich ir hât behuot ! nû werdent ougen vile trüebe unde rot nâch lieben vriunden sô lîdent si nôt die ir dâ beitent vile lîhte iemer|mêr . daz leit getuot maniger vrouwen nû wê , die vröuwede pflâgen mit liebe allezê ; der wünne wendet nû manige der tôt . minne unde vriunde ich durch got lâzen wile . des dunket mich durch in niemer ze vile , sît man uns von im dienest gebôt . mîn teil der minne daz sulet ir iu hân , daz en|wile ich anders niemanne lâzen . dâ bî gedenken sulet ir , hêrren , mîn : hæte ich iht liebers , daz solte iuwer sin : vröuwede unde wünne werde iu von ire schîne . si hât mir niht niuwan leit noch getân , sît ich mich kêrte und ie sêre ranc an eine stat dâ mir niene gelanc . baz danne mir müeze ez iu mit ergân . daz ire genâde mich sô gar vergie , des bin ich vrô unde klagete|ez doch ie . ire edeler minne ich noch sanfter entbire danne ich si weste in den sorgen nâch mir , alse ich nû hân unde lîde nâch ir . got unser hêrre , durch den ich si lie , der günne mir des , werde iemer ein wîp der ûf genâde sule dienen mîn lîp , daz ez diu sî diu mich êrste gevie .