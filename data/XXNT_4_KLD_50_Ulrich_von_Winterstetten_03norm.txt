nû ist diu liehte heideval , rîfe wile si twingen . singen muoz ich aber von des winters krefte . süezen sanc der nahtegal wile er gar verdringen . bringen kan er leit mit sîner meisterschefte . nemet war wie winter gein uns ziehe ! leider kreftic ist sîn schar : sunst der sumer schîne . vliehe ! winter hât daz mezzer bî dem hefte . waz klage ich der vogel sanc und die liehten heide beide , sît mîn leit ist worden klagebære ? nâch der ie mîn herze ranc , diu tuot mir sô leide . scheide , vrouwe , mîne lange wernden swære ! swanne ich sihe ire liehten ougen blicke von mir swenken , ich verjihe daz ich danne erschricke . dicke tuot ir vremeden grôz mich vröuweden lære .
