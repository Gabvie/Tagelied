wie hôhes muotes ist ein man , der sich zuo herziclîchem liebe schoenem lîbe hât geleit ! ze|der vröuwede ich niht gelîchen kan : mir ist alliu vröuwede gar enniht gegen dirre , swaz mir ieman seit . swer sich sô wünniclîcher wünne wole vür wâr gevröuwen mac , der hât die naht niht angest , wan_daz in vertrîben sol der tac . geselliclîcher umbevanc mit blanken armen sunder wân tuot senende herze hôchgemüete . dâ wirdet daz ungemüete kranc , swâ minniclîcher minne kus sô lieplîche liep an|ander tuot . swer sich sô wünniclîcher wünne wole vür wâr gevröuwen mac , der hât die naht niht angest , wan_daz in vertrîben sol der tac . der tac mich leider hât betaget sô selten nâch der êren sige , daz ich niht vröuwede mac verjehen . vile sælic man , der des niht klaget , und im sîn herze mac gesagen , waz im ze leide ist geschehen ! swer sich sô wünniclîcher wünne wole vür wâr gevröuwen mac , der hât die naht niht angest , wan_daz in vertrîben sol der tac . der süeze wehsel under zwein , den werdiu minne wegen kan , wie ruochet der daz herze enbore ! diu beide ire muotes sint alein : ich kan nâch wunsche erdenken niht ze|der werelte sælde dirre vore . swer sich sô wünniclîcher wünne wole vür wâr gevröuwen mac , der hât die naht niht angest , wan_daz in vertrîben sol der tac . der tac wile scheiden , rîtær wert , von liebe liep : ez muoz êhaft sîn . wole ûf , lâz ir daz herze hier , diu dîn ze vriunde hât gegert . si wile ouch dir ire herze lâzen , diu triuwe dir gewankte nie : die leiste ouch ir , als ez dîn werder lîp vile wole geleisten mac , mit schiere komenne ! ez mac niht langer hier gesîn : ich sihe den tac .