waz hât diu werelt ze gebenne mêr dâ von ein senentiu nôt zergê danne wîbes minne aleine ? ein wîp diu loselîche lachen kan gên einem wolegemuoten manne : der vröuweden ist niht kleine . swenne si stât gein im zangsihet und si im mit ire ougen jihet daz si in von herzen meine : swer disen zwein geværic sî und wone mit valscher huote bî , der werde ze einem steine . an schoenem lîbe wole gevar , in edelem muote reine gar , swer daz an wîben vinde , der lobe ire leben und êre ire lîp : si ist gar ein reine sæhe wîp , des wunsches ingesinde . ire lûter spiegelvarez leben kan trüeben herzen vröuwede geben : swer sich des widerwinte , der vrouwen rehte vröuwede wê versigeln müeze er ûf daz mer von wîbe und ouch von kinde . ire zuhtvlieher , iu sî geseit daz zuht vile verre nâch iu jeit : des swere ich iu bî eide . mit unzuht habet ir guoten ziuc . hei zuhtvlieher , nû vliuch , nû vliuch . sô seit man von iu leide . ir vrouwen , nemet sîn kleine war , er|ne kom mit guoten zühten dar sô daz er sich gescheide von unzuht alse ein zühtic man . swelich vrouwe im danne ire gruozes gan , der lebet gar sunder leide .