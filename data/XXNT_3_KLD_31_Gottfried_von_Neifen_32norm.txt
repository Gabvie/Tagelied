sumer , nû wile dîn gewalt walt den anger und die heide beide kleiden : daz ist den kleinen vogeln nôt . man sihet bluomen manicvalt , valt an maniger stolzen meide : reide löcke tragendes unde mundel rôt . sehet , der vröuwede was vile nâch zergangen . ach mînes herzen ! jâ muoz mich belangen nâch dem triutelehten lîbe . ô|wê wannen wære er mîn ! wile si daz mich leit verberen , ber mir vröuwede von ire munde . wunde von der minne wirdet vile schiere heil , daz ir güete mich gewer , wer ist der mir des verbünde ? kunde ich vluochen , dem wunschte ich daz im unheil wære bî vile lange unz an sîn ende . süeziu minne , süeze helfe sende . des ist nôt , sît ich von dînen schulden sorge ie leit . ach wie ist si gar liep guot . guot neme ich niht vür die ich meine . si|en troestet mich , daz ist der minne haz , ire munt Rôtær danne ein bluot . bluot des meien vröuwet mich kleine , reine sælic wîp , nû troestet mich noch baz . tuot ir|es niht , sô muoz ich gar verderben . sol ich niht den rôten kus erwerben und den triutelehten lîp , sô wirde ich vröuweden bar . râtet wie ich daz ervar . var ich umbe in allem lande ? rante ich tûsent mîle , ez wær bewendet wole , obe ich des genæme war war ich kêrte ûz Minnebande . brante sie mich niht , sô hæte ich senfte dole : sus hât mich diu minniclîche entzündet . ich en|weiz wes sie sich an mir sündet : laschte sie mich mit ire minne , mir wær deste baz . minne ich diene dir : dû solt solt mir geben minniclîchen . rîchen maht dû mich an vröuwen , des ist zît . ob mir daz dîn helfe erholet , holt bin ich dir inniclîchen ; wîchen muoz von mir leit daz mir nâhe lît . minniclîchiu minne , ich was gebunden dir von kinde ie . wilt|dû mich nû wunden , waz touc danne stætiu triuwe ? minne , daz verbir .