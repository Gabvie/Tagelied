helfent mir , ir leien , meien klagen ! tragen sulen wir gên den argen rîfen niet . ire gewalt alt machet , swachet wünne . sunne trüebe uns dunket gein des winters zît . sîn pînruot tuot heide leide vile dar zuo dem anger wê . schouwent wie die rôsen boesen garwe , varwe si verliesent : daz tuot in der snê . vröuwede sol wole hiure tiure wesen , lesen megede man nû niender bluomen sihet . grüene gras daz salwet , valwet anger , langer gehoert man kleine vogel singen niht . touploup wile vile vallen , schallen hoeret man niht nahtegal . dirre unmuot tuot herzen smerzen sêren , mêren wile sich es ûf bergen und durch tal . Tenze ûf pflân âne büezen müezen kinden swinden , des muoz vröuwede ûz mennischenherzen pfaden . mac ein man danne schouwen vrouwen schoene , hoene winde munt im jârlanc lützel schaden . vrî sî der swer eine reine lieplich maget mac umbevâhen : naht und tac mac sîne vîne sinne minne lêren hôhen muot von schulden hân .