an der genâden al mîn vröuwede stât , dâ en|mac mir gewerren weder huote noch kîp . mich en|hilfet dienest noch mînere vriunde rât und daz si mir ist liep alsam mîn selbes lîp . mir erwendet ir hulde nieman wan ir melde , si tuot mir aleine den kumber , den ich trage . wâr|umbe solte ich danne von den merkæren klagen , nû ich ire huote alsô lützel entgelte ? manigen herzen ist von der huote wê und jehent , ez sî in ein angestlîchiu nôt . sô en|gerte daz mîne aller rîchheit niht mêr , wan müeze ez si lîden unz an mînen tôt . wer mohte hân grôze vröuwede âne kumber ? nâch solicher swære sô ranc ich alle zît : dô|ne mahte ich leider niht komen in den nît . des hât gelücke getân an mir wunder . einer swære muoz ich leider ænic sîn , die doch ervürhtet vile manic sælic man : unbetwungen von huote sô ist daz herze mîn . mir ist leit von ir , daz ich den vride ie gewan . wande ich die nôt wolte iemer guotlîche lîden , hæte ich von schulden verdient den haz . niet umbe ire minne daz tætet mir baz , danne ich si beide alsus muoz mîden .