ich wile von der minniclîchen minniclîchiu mære sagen , ire prîs kan sô hôhe strîchen unde unprîs sô gar verjagen , sô ist ire schoene als ûz gesundert , swer si sihet , daz den des wundert , wie si es eine müge getragen . schône an lîbe und ouch an muote , des diu meiste volge erjach , ist diu minniclîche güete . missewende von ir sprach , daz ire teil dâ niht en|wære . daz ist ir von herzen swære , wans ir selten mêr geschach . in ire herzen sælde entspringet , diu der werelte vröuwede gît . süeze ire hellezlop erklinget , irdisch wunsch gar an ir lît . kunden vogel rehte schouwen , sô lobeten si si ze vrouwen vür die liehten sumerzît . die gedanke mîn si lücket , die vliegent zuo ze ir geschart . manic giric sin der vlücket nâch ir ûf die jagevart . der ist vile hin ze ir geswungen : mohten sie si hân betwungen , daz wær niht dâ her gespart . mac ich ir niht mêr geniezen , doch sô kan ich einen swanc : wünschen kan si zuo mir sliezen , ist mir verre ire umbevanc . sô si mîn gemüete erliuzet : sorge in vröuwede dem sich muozet . sus vröuwe ich mich âne ire danc .