man sol hoeren süezez singen in den ouwen überal , lobelîchen sanc erklingen , sundert von der nahtegal . schouwent ûf den anger breit und ouch an der liehten heide , wie schône si sich mit ire kleide gein dem meien hât bekleit ! maniger hande blüemelîn lachent ûz des meien touwe gein der liehten sunnenschîn : diu zît ist in werder schouwe . waz sol troesten mir den muot , sît mich twinget herzen swære , bî der ich vile gerne wære , daz diu mir niht genâde tuot ? ach , vile minniclîchiu güete , entbint mich von senenter nôt , lâ mich niht ûz dîner huote , alde ich bin an vröuweden tôt . ich sol dîner helfe gern : lâst dû mîn herze ûz dîner pfliht , sô kan mich getroesten niht , dû|ne wellest mich genâde wern . gewalt noch manigem an|gesiget , daz hoeret man die wîsen jehen , dâ man genâde niht entvlieget : daz sol|man an mîner vrouwen spehen . diu ist gar gewaltic mîn âne genâde : diu vile guote lât mich trûren , in unmuote muoz ich an mîn ende sîn . minne , dû solt sîn gemeine , alde ich bin an vröuweden tôt . vüege , daz mich lieplîche meine der vile lieben mundelrôt . sît dû bist gewaltic mîn unde leitest mîne sinne , swie dû wilt ach , werdiu minne , sô solt ouch ir gewaltic sîn !