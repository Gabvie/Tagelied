der site ist in Ôsterrîche unminniclich , daz schoene vrouwen tragent alle huote breit . wan ir minniclîchen vâr mac man gar selten geschouwen , sô si ire huote hânt ûf|geleit . manigen wær diu zît gar unverdrozzen , sæhe man dicke ire wengelîn und ire liehten ougen schîn . wan wæren die huote gevlozzen Tuonouwe ab , sô mehte ez sîn ! ich en|kunde mich erweren nie , swanne ich ie sach schoene vrouwen , ez gienge in mînes herzen grunt . swaz man in der werelte sihet , man mac niht sô gerne schouwen , daz ist mir wole worden kunt . swanne ich sihe ir wîplîche loesen site , ire hende wîz , ire kelen blanc , sô ist mîn herze âne allen wanc in sô lieplich danne mite , und ist wilde mîn gedanc . in swelich lant aber ich ie kan , ich en|gesach an decheiner vrouwen nie sô lôz gebâren mêr , als mîn vrouwe gebâret sich . des tuon ich eteswenne ein schouwen , unz mir wirdet sanclîchen wê . sô denke ich an lieplich umbevange und an eteswaz mêr dâ bî . nieman wizze , wie mir danne sî : senentiu nôt tuot mir gedrange , sô ich si sihe sô wandels vrî . man jihet , wes ich ahte an ir : sî sî mir doch gar ze hêre , wâr|umbe ich si minne gar ! si hânt unreht der getât : sô si hât ie hôher êre , sô ist mîn sin ie stæter dar . ich en|weiz an ir niht , daz ich müge strâfen , wan ein dinc en|wære daz , sô geviel mir nie wîp baz . dâr ûf ich ie schrîe wâfen : ez ist gegen mir ire haz . konde ich loben unz ûf den grunt , mir ist kunt , war ich daz spreche , dâ ez rehte wære bewant : mîner vrouwen lobesam , diu wole kan an êren gæhe sîn , daz ist mir wole erkant . si ist sô minniclich und sældebære , zuht und êren ist si guot . si hât reinen , hôhen muot , si ist ire worte gar gewære , si ist vore valsche gar behuot . ich habe des vile stæten muot : vrouwen guot , den wile ich mêren ire lop , lebe ich manige zît . wan des sint si wert sô wole : si sint vol sô maniger êren , daz ist gar âne allen strît . si sint milte und minniclich gestellet und hânt dâ bî tugende vile . er kumet an der sælden zil , swer sich ofte zuo ze in gesellet : der hât wünnen , swaz er wile . ich mane iuch , vile schoenen wîp , daz mîn lîp mit stætem muote ganze triuwe gegen iuch hât , daz ir helfent klagen mir daz von ir : daz mich diu güete in sô senentem leide lât , nâch der ich vile dicke sûfte sêre und dâ|mite spriche : ouwê , ich muoz trûren iemer mêr , sich erbarme dannoch diu êre über mich , daz si|ez verstê !