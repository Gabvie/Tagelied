wole her , danket allen guoten wîben daz ire güete ist alsô rehte guot , daz ze|der werelte nieman kan belîben sælic , vrô noch rehte wole|gemuot , âne ire trôst , der|ez allez kan , vröuwede bringen unde unvröuwede scheiden danne . des vröuwet iuch , ir vröuweden gernten manne . swer nâch guotes wîbes hulden ringet , dem kan selten iemer missegân . hei waz im sîn dienest sælden bringet ! wie vroelîchen endet sich sîn wân ! ougen wünne , herzenspil , swes ein herze erdenken unde erwünschen wile , des hât guoter wîbe güete vile . daz lop ist der guoten wîbe aleine : dâ ist der valschen kleine mit gedâht . den sol sîn mîn lop vile ungemeine : dâr zuo hât mich ein vile valschiu braht . diu ist wîbes êren gram : mich muoz an ir iemer riuwen wîbes name , sît si von ir scheidet wîbes scham . ich hæte mich unsælden underwunten , dô ich mich der valschen underwant . ich was ir mit triuwen silt gebunden : dâ bî was si ledic âne bant . ire unstæte hât die kraft unde an ir behabet dâ her die meisterschaft , daz si nie gebant der triuwen haft . alse Abrilen weter vert ire wille , daz nie windes brût als swinde en|wart : under wîlent süeze in senfter stille , schiere wider an ire ire|ervart : dâr nâch schînet meienschîn : sâ zehant sô wile ez aber winter sîn . alsô witert mir diu vrouwe mîn . ich wile guotiu wîp von Boesen scheiden , al dievîle ich von in singen wile . swer gelîche sprichet wole in beiden , der hât gein den guoten valsches vile . guotiu wîp , geloubet daz . swer iuch mit den valschen lobet , der treit iu haz . sunderlop iuch êret verre baz . guoter wîbe güete gar unêret wîp der herzevalsch gemüete treit . dâ bî valscher wîbe viure mêret guoten wîben hôhe wirdicheit . swâ diu valsche missetuot , dâ wirdet schiere bî bekant der reinen muot : dâ von ist ire valsch den guoten guot .