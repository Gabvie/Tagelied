sît sich diu zît alsô schône ze vröuweden gestellet , des wær ich vrô : sehet sô|ne lât mich ein wîp . daz ist âne strît daz mîn herze sich hât ze ir gesellet . ez ist ein nôt daz ire lieplîcher lîp mir des erban ob ich vrô gerne wære . wîp unde man , wünschet daz si mir ringe die swære , ders âne schulde von herzen mir gân . ein wunder grôz wile ich künden : swenne ich bin entslâfen , sô habe ich trôst unde wünne von ir : ire ermel blôz die schouwe ich nâch dem willen mîn : wâfen ! wer mac er sîn , der gelîchen sich mir an vröuwen müge swenne ich lige in den êren ? ez ist niht ein lüge : well ap ieman mîn herze verkêren , der wecke mich , swenne ich lige in der hüge . sî sælic wîp mac wole , swenne si wile , mir verkêren den kumber mîn : si hât güete sô vile . ire reiner lîp sol mich senden niht harter versêren . mîn vröuwede ist tôt , ob diu liebe niht wile in kurzer stunt mîne swære geringen . ire rôter munt mohte mir ganze vröuwede wole bringen ; sô würde ich vrô und wær iemer gesunt .