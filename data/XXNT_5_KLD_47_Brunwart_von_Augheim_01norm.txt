schouwet ûf die grüenen heide wie gar wünniclich si lît , sehet waz liehter ougenweide uns hât brâht des meien zît ! doch muoz ich in sorgen sîn , ob mich lât in senentem leide diu vile liebe vrouwe mîn . ich en|gesach bî mînen jâren , swaz ich vrouwen hân gesehen , nie kein wîp sô wole gebâren , des muoz ich vüre|wâr wole jehen , ez en|sî diu mir den lîp twinget und des sinnet varen : trôste , ein minniclîchez wîp ! solte ich ire vile rôtem munde nîgen sô , daz mich ire gruoz gar von herzeleide entbünde , sehet , sô wær mir trûren buoz unde ich wolte in vröuweden sîn , obe ich niht wan ze einer stunde kuste ire rôtez mündelîn .