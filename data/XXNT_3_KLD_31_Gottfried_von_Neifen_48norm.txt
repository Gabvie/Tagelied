nû sihet man aber die wünniclîchen heide in spæher wât mit bluomen wole beschoenet . man gehoert die vogel in dem walde singen , den tete der kalte winter vile ze leide ; nû ist aber der walt mit sange wole bedonet , den gehoert man in diu ôren süeze erklingen : si vröuwent sich gein des süezen meien bluote . sô sênt sich mîn gemüete nâch der vile reinen güete . daz sie mir got behüetete . swaz ieman seit , sô lît der wunsch an wîben . si kunnen in diu herzen lieplîche lachen ; ire lôslich ougenblic tuot vröuwedenrîche ; ire reiniu güete kan wole leit vertrîben , sô sie|ez mit güete wellent lieplîche machen ; der vröuwede ich in der weide niht gelîche . ach , iedoch haz treit mir diu reine süeze die ich mit sange grüeze . got mir des helfen müeze daz si mir kumber büeze . ir wole geroeter munt , ir liehten ougen , irkel, ire kinne , ir roeselehtiu wangen diu hânt daz senente herze mîn betwungen . dô sie dâr in geblickete lieplîche tougen , dâr nâch zehant dô wart ich ir gevangen . dâr zuo dô kam diu minne dâr|în gedrungen ; si sprach nû hân ich mich dîn underwunten . daz hân ich wole bevunden an mînen senenten wunden : die stênt noch unverbunden . waz treit iuch vür vrouwe minne , ob ich verderbe ? waz hilfet ez iuch , süeziu sældebære ? durch got , nû bin ich doch versalt iu beiden . waz treit iuch vür vrouwe minne , ob ich erstirbe ? waz hilfet iuch mîn lange werntiu swære ? mich jâmert , sol mîn herze von iu scheiden , sît ich iu hân gedienet manige stunde , hê kûs von rôtem munde , ob mir dîn trôst des gunde daz mich diu liebe entbünde ! ich wile den valschen und den ungetriuwen ze leide singen , und den edeln jungen ze liebe und der vile lieben die ich dâ minne . ire valschez herze kan den valsch wole briuwen . sôwê in wart , sô wê der valschen zungen , diu velschet in ire herzen unde ire sinne . daz schadete mir niht : ob mich diu süeze reine wile meinen als ich meine si lieben alterseine , sô schat ire haz mir kleine .