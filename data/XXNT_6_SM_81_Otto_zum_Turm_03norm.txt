mîn muot den valken tuot gelîch , die durch ire adellîchen art sich geilent mit der sunne : sô hôher vlüec ist er nû rîche , nie schoener bilede ûf erde wart , danne mîner ougen wünne : die mac ich schouwen und an|sehen . und wolte des der keiser gerne , im mohte ein schade von ir geschehen . wole mich , daz sich diu ougen mîn sô glanzer varwe hânt gewenet ! des vröuwete sich mîn gemüete . ich sach ire minniclîchen schîn , nâch der sich ie mîn herze sente , in bernter wîbes güete . daz ich bî allen mînen tagen sô wandels ire nie lîp gesach , daz muoz ich bî dem eide sagen . vinde ich genâdenrîchen muot , sô mac ich danne sprechen wole , si trac des wunsches bilede . mîn herze brinnet als ein gluot : wanne ich genâde suochen sol , sô wirdet mir sprechen wilde . iedoch hât si ein teil vernomen , daz si mir ist vür alliu wîp in ougen und in herzen komen .