waz verzagetes herzen hât mîn lîp , daz ich ir nie gesagete noch den willen mîn die mir lieber ist danne alliu wîp und iemer muoz unz an mîn ende lieber sîn . ich singe alle mîne tage , daz ist wâr ; daz bezziste des ich mich versinne . si en|weiz ab niht daz ich von ir sage und daz ich sî sô herziclîche minne . mit der nôt triute ich mînes herzen küninginne . ich hæte ir doch lîhte ein teil geseit der stæter liebe , die mîn herze gein ir hât , wan_daz mich ire hôhiu werdicheit niht an ire vollekomen lîp genenden lât . ire here und mîn schamerîchez gern hât an uns nû daz vremeden gar gemachet , des muoz ich maniger vröuwede entbern daz si von herzen mir sô selten lachet , und doch mîn ouge in ire namen sô dicke erwachet . swenne ich bî der hôchgemuoten bin , diu âne ire wizzen twinget mir die sinne gar , sehet , sô nement ir spilenten ougen hin swaz ich ûf ire genâde solte sprechen dar . sol ich die langen süezen nôt nâch mînem willen iemer iht verenden , ich muoz , und wære ez joch mîn tôt , mînes herzen bete ein wort an si genendet , sît_daz die nôt niht wan ire minne kan erwenden .