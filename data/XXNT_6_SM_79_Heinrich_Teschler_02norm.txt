ich hân vertriben die mînen bezzisten zît dâ her von einem kinde , got weiz wole , niht wan in der lieben dieneste gar , und bin ir doch unwerder nû danne dô ich ez êrst began . ich bin beliben alsô dâ her , daz ich von ir niht dankes vinde : si stêt gegen mir vile leider aller güete bar . daz hât geswachet sêre mich vile helfelôsen man . ô|wê , jâ dâhte ich , dô ich si des êrsten mir erkôs , si hette wunder güete und wære milter sinne ! wie ez dâr|umbe sî , des bin ich sît wole worden inne : ire ungenâde ist sunder schulde gegen mir alze grôz . ach , herter muot , waz hât dîn diu guotlich gestalte , zuhte rîche ! nieman en|wizze mir , ob mich des wunder neme : ich hân sô lange her gedienet ire edelen werdicheit . daz|is|wâr , si tuot an ire getriuwem , stætem vriunde unminniclîche und an|der , danne guotes wîbes güete zeme , daz si niht ahtet mîner langewernden arbeit . ob ich ez mit hulden sprechen tar : si hât gesündet sich und hât vile grôze herte an mir dâ her begangen , daz ich ie was durch si mit senenter nôt sô gar bevangen und si dâr|under ein vile lützel nie getrôste mich . bin ich unvrô , sich , werelt , diu schulde ist der vile minniclîchen süezen . hette ich gegen der ie missevarn bî mînen tagen , sô hette ich nôtzît , gedinge und arbeit verloren . wære ez alsô , sô en|solte si mir niemer senden swære büezen , wan_daz ich iemerwernde riuwe solte tragen . sît aber ich ie gegen ir noch alle unvuoge habe verboren und ie daz bezziste habe getân , sol mich daz niht gevromen , sô lât iuch , wolegemuoten liute , daz erbarmen , des ich von rehte rîchen solte , daz ich des muoz armen und daz mir trûren kumet dâ|von mir vröuwede solte komen .