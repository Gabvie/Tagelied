diu liebe hât ire varende guot geteilet sô , daz ich den schaden hân . der nam ich mêr an mînen muot , denne ich von rehte solte hân getân . ich wæne , ez ist von mir vile unverlân , swie lützel ich mich der triuwen anderhalp entstân . si was ie mit vröuweden und lie mich in den sorgen sîn . alsus vergienc mich diu zît . ez taget mir leider selten nâch dem willen mîn . ô|wê trûren unde klagen , man sol mir dîn mit vröuweden werden buoz ? mîn herze kan dich niht getragen , dû bist ze grôz , doch ich dich lîden muoz . diu swære en|wendet nieman , si en|tuot , die ich mit triuwen meine . vernæme ich ire gruoz , als ich ir nâhen læge , sô zergienge gar mîn nôt . ir vremeden müejet mich iemer sît unde machet mir die ougen dicke rôt . ime ist vile wole , der mac gesagen , daz er sîn liep an senenden sorgen lie . sô muoz aber ich einander klagen : ich gesach ein wîp nâch mir getrûren nie . swie lange ich was , doch tete si daz ie . diu nôt mir underwîlen und mîn herze gienc . wær ich anders ieman als unmære manigen tac , dem hæte ich gelâzen den strît . daz ist ein dinc , des ich mich niht getroesten mac . sô ez iergen nâhet dem tage , sô getar ich niendert vrâgen : ist ez tac ? daz kumet von der klage , daz er mir niht gehelfen mac . ich gedenke wole , daz ich es anders pflac und mir diu grôzen swære ze herzen niht en|lac . iemer wider den morgen wole trôste mich der vogel gesanc . mir en|kume ire helfe an der zît , sô ist mir winter und sumer alze lanc .