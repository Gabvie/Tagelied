dô daz liehte morgenrôt was durch den grüenen hac gedrungen und die vogel sungen , dô rief ein wahtær an der zinnen : swer nâch senelîcher nôt an liebez herze lît betwungen , dem si genuoc gelungen : er wache und île balde hinnen ! von liebe scheide er sich enzît , daz dicke leit dem vriunde gît der im ze lange bî gelît . wile er niht hinnen balde kêren , sô wile er versêren sîn trût an êren unde an sinnen .> von der stimme ein vrouwe guot begunde jâmer unde trûren in ire herze mûren . si sprach ze|ire vriunde ûz rôtem munde : <liep , getriuwez herzebluot , mîn trôst ob allen nâchgebûren , vröuwede muoz mir sûren , dîn scheiden sêret mich ze grunde . diu minne ist wunderlich gemuot : in übel kêret si daz guot daz si ze liebe manigem tuot . daz wirdet an mir vile wole bewæret : mich hât sorge erværet , nâch vröuweden sweret mir diu stunde .> mit den worten unde alsus ze|einander twungen sich mit leide diu gelieben beide : der tac si nôt und angest lêrte . manigen herzensüezen kus entviengen|si ûf der minne weide dicke âne underscheide : dâr|nâch ire trûren sich dô mêrte . der gast der gap den morgensegen : liep wart mit leide widerwegen , ire hôchgemüete was gelegen ; ze sorgen wart ire muot gespannen , vröuwede in wart verbannen . der rîtær dannen trûric kêrte .