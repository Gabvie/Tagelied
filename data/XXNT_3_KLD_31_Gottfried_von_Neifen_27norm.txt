ich wolte niht erwinden , ich riet ûz mit winden hiure in küelen winden gein der stat ze winden . ich wolte überwinden ein maget sach ich winden , wole si garn want . ir sulent iuch erlouben ringenes ûf der louben . lâzent die linden louben . ir sulent mir gelouben , hant ir den gelouben , ir brechent Botenlouben lîhter die steinwant . dô sprach ich sældebære , dû bist mir gebære stille und offenbâre , dû bist vröuwedenbære , kume ich dich verbere . diu dich ie gebære , got der gebe ir guot . dû solt mir bescheiden : ist der kriec gescheiden den dû soltest scheiden ? dû bist sô bescheiden , diu werelt muoz êr verscheiden êr daz wir uns scheiden , trûtgeselle guot .