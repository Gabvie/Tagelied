ich wile wünschen der vile guoten , daz si lange müeze leben . des wile ich ze gote muoten : sô hât er mir wole gegeben . si ist mînes herzen ôstertac . âne die vile minniclîchen nieman mich getroesten mac . schoene , wert , gar minniclich : sô ist diu liebe vrouwe mîn . si ist sô gar der êren rîche ( daz si sælic müeze sîn ! ) und ist ganzer tugenden vol : nieman kan sich ergelîchen , der ich iemer dienen sol . wenne sol der tac erschînen , daz ich die vile lieben sehe wünniclîchen under mînen armen und daz si verjehe , daz si mir genædic sî ? vrouwe minne , ir sulet si es twingen : sint ir stæticlîche bî !