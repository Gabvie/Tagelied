ich hân solichen trôst besunnen , wünnen sunnen gelîch ist si gestalt , diu mir tuot mîn leit verswinden . binden swinden muot kan ire gewalt . jâ ist ire güete mêr danne tûsentvalt . si kan vriunde trôst bewîsen , grîsen wîsen machen vröuweden balt . ich hân leides vile verwunden , swunden wunden mir , die minne schôz , dô si mich mit blanken armen warmen , armen leides , ze ir beslôz . ich wart hôher vröuweden hûsgenôz , dô mir gap diu gar gehiure stiure hiure , des mîn wünne entsprôz . sus mac ich in vröuwen ringen , twingen , ringen si kan hôhen pîn , diu mir wonet in mînem muote . huotemuote mich der vrouwen mîn , diu mit zühten wânte ire mundelîn . jâ kan ir vile zartlich lachen machen lachen in ire ougen schrîne .