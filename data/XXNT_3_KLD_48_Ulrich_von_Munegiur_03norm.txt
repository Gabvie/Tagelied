ô|wê , edeliu vrouwe hêre , wannen verdenket ir iuch an mir baz ? jô wile ich iu iemer mêre dienen unde tuon mit triuwen daz . lîden müese ich ungemach , ob mir würde ie wîp sô liep als ir , sît ich iuch êrst gesach . dâr an sulet ir wesen stæte , ir sît sô daz ez wole êret mich : sô mich ieman guoter bete sus gevüeger dinge , diu tet ich . nie der wille an mir gelac , ich gewere iuch guoter dinge und gespar daz niemer tac . vrouwe , tuot genædiclîchen an mir ! dirre bete gât mich nôt : daz ir alse unendelîchen dicke redet , ô|wê daz ist der tôt . obe iuwer minne mich vergê , sô vröuwen sich die vröuwede haben und sî in wole , und mir sî wê . soliche vröuwede die man ze|êren mac gezellen mir an maniger stat und mir nieman mac verkêren , der gewere ich iuch mit kurzer bete , und gewere iuch niemer sô , daz ir vrô belîben sulet und ich dâr under sî unvrô . ich hân iuch vore allen wîben mir ze stæter vröuwede ûz erkoren . sol diu vröuwede alsô belîben , ach waz guotes wânes dâ ist verloren . êr ap ich die rede begebe , sô wile ich iu vröuwede gunnen und mir leides unze ich lebe .