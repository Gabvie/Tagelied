bî sô grôzem ungelingen , daz diu werelt ist alse unvrô , wile ich lachen unde singen , mîn gemuote stât alsô : daz si heizent klagente nôt , solte ich dâ mit iemer ringen , sô wær ich noch sanfter tôt . ich weiz wole daz wîbes güete vröuweden wunsch wole kan gegeben , dâ bî trôst vür ungemüete . des gedingen wile ich leben , daz sî , diu mîn herzen hât , vore unvröuweden mich behüetete , die_wîl ez als übel stât . wile diu minniclîche güete minniclîchen hüeten mîn vore unvröuweden , vore unmuote , sô muoz ich vile sælic sîn . hüeten ist den senden leit : alsô wünniclîchiu huote wære mir ein sælicheit . wile si guote , wile si reine , wile si süeze minniclich hüeten mîn vore sorgen eine , sô bin ich vile vröuweden rîche . swaz mir leides kan geschehen , dâr ûf ahte ich harte kleine , wile si mîn ze vriunde jehen . obe ich mich ire werden minne von ire schulden muoz bewegen , sô bringe ich die werelt wole inne daz ich vröuweden wile verpflegen . wâ von solte ich wesen vrô , swenne von ir mîne sinne noch mîn muot niht stüente hôhe ?