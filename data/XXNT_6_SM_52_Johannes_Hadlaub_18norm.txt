Herbest wile berâten manic gesinde mit guoten trahten , bî der gluot , alde swâ si sîn . veize swînîn brâhten , dâr|umbe sol ir wirt in ahten und ouch bringen guoten wîn . wirdet , besende uns würste dâ bî schaffen hirne , daz in diu stirne gloestente werden , als si in sîn an|gezient . mache in , daz si durste , salz învaste der in|gewande - , tuon den herbst mit vollen kunt . sô der haven walle und daz veize dâr|inne swimme , sô begiuz in wîziu brôt . danne sprechent si alle : herbst ist bezzer danne ein gimme . wole dem wirte , der|ez uns bôt ! hande in ende süeze , dâr zuo guot geslehte , sô kumest in rehte , unde stât dâ|bî des herbestes êre wole . swer nû trûren müeze , der gehoert niht zuo den verezzen , wan si werdent vröuweden vol . swer sich welle mesten , der sol kêren zuo|dem gesinde : guote vuore machet si veiz . wirdet , besant den gesten gense, die dâ sien blinde , unde mache die stuben heiz . dû solt hüenær in vüllen , dannoch sieden kappen : vroelîche knappen hâst dû danne in stûben und ouch bî der gluot . heiz in toben knullen , schiuzen und ouch vasande wilde : daz nemet si iuwers meien bluot . wellt , dû bist ungelîche : verezzen , den ist wole geschehen , daz tuot manigem minnær wê . vrouwen minniclîche mügent si nû niht gesehen , als sus sân des sumers êr si hânt nû verwunden diu antlütte in ire stücken , daz siu niht ruochen : swære winde tuont an linden hiuten wê . wê uns küelær stuonden ! rôsenwengel sint verborgen und ire keln wîz als der snê . wir sorgen niht eine : vogel , die hant grôze swære , in tuot ouch der winter leit . wir sulen ez hân gemeine , wir sîn beide vröuweden lære , dulten sament arbeit . wan bî ire getuone was uns dicke sanfte . dô diu amsel kampfte mit der nahtegal , dô hôrte man süeziu liet ; und die vrouwen schoene dô die minnær mohten schouwen des en|mügen si nû leider niet .