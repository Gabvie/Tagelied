nû schouwet wie diu heide mit liehter ougenweide sint gar verdorben und der kleinen vogellîne sanc . daz schaffent kalte winde . der walt und ouch diu linde diu sint nû beide ire grüenen loubes aber worden kranc . Jârlanc tete sanfte ein umbevâhen , ein lîplich trucken nâhen . ich hân gedingen daz mir werde ein süezer umbevanc . swie|ez mir sô wole ergienge daz sie mich umbevienge , sô muoste ich von den süezen vröuweden senente sorge lâzen . ob ich den trôst dâ vünte dâ von mîn leit verswünde , sô wolte ich ûzer herzeleide in herzeliebe gân . ich hân trôst daz mich ire wîplich güete vore senenter nôt behüetete . sus segenen ich mich des morgenes mit ir , sô ich wile ûf stân . ein kus von rôtem munde , der von des herzen grunde von zwein gelieben gienge , daz tet inniclîche wole . swâ minne ire liebe wege gelîche und daz si pflege ire vröuwede , dâ von wurden senentiu herzen vröuweden vol . mir sol liep ein lîplich ende machen , dâ von zwei herzen lachen , der lieben mir , daz mîn ir , sît ich senden kumber dole . dô ich die reinen guoten , die süezen wole gemuoten , von êrste an sach , dâr nâch dô wart mîn herze sorgen bar . dô hæte ich den gedingen daz sie mich wolte dringen hin an der vröuweden stat . des hât si mich enterbet gar . nim war , vrouwe minne , wiche si meine : daz sie sô rehte kleine mich senden troestet unde ich doch mit triuwen diene dar . ô|wê , sol ich verderben und in der sorge ersterben , vrouwe minne und ir vile sælic wîp , wie stât iu beiden daz ? vile minniclîchiu minne , sprich daz mîn küninginne durch wîbes güete sich gein mir ein teil bedenke baz . nû waz touc mîn gar ze langez bîten ? ez wær wole in den zîten daz sie mir solte lônen : minne treit den alten haz .