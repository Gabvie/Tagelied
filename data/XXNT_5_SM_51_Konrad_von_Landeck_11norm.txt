wole dir , liebiu sumerzît , wole dir , sumer , dîner schoene , wole dir , dû gîst hôhen muot ! heide in grüener varwe lît . dîne kunft ich iemer kroene , wan si ist vür trûren guot . nahtegal suoze singet , daz ez in dem walde erklinget . sô ist geblüemet berc und tal . swen der meie troesten mac , der lebe âne herzeswære : diu zît wart nie baz gestalt ! sô vröuwet mich kein sumertac , nieman wan diu sældebære , diu hât vröuwede an mir gewalt . si ist mîn trôst , die ich dâ meine , nieman mêr , wan si aleine : wile si , ich bin vore leide erlôst . die ich alse liep hân in dem herzen alle stunde , diu ist wandel vore behuot . ach , si ist liep , si ist wole|getân ! an ire rôsevarem munde wære ein kus vüretrûren guot . swer si mac umbevâhen und mit kus ir lieplîche nâhen , den betaget ein sælic tac . minne , ich solte danken dir , daz dû wîstest mîne sinne an sô herzeliebez wîp . minne , tuo genâde an mir , minne , ein vrouwe , süeze minne , hilf , daz mich ire trûter lîp minne alsô , daz dû reine mich als ich si lieplich meine : ach , sô wirde ich liebes vrô . ach , genâde , ein sælic wîp , ach , mînes herzen küninginne , ach , tuo noch genâde mir ! ach , genâde , lieber lîp , hilf , daz ich noch liep gewinne : herzeliebe lît an dir . hilf , ez ist zît , mir vile armen ! lâ mich senden dich erbarmen , sît mîn heil gar an dir lît .