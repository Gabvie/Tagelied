ach , mir was lange nâch ir sô wê gesîn , dâ|von dâhte ich vile ange , daz ir daz würde schîn . ich nam ire ahte in gewande als ein pilgerîm , sô ich heimelîcheste machete , dô si gienc von mettene . dô hâte ich von senenter klage einen briev , dâr an ein angel was , den hienc ich an si , daz was vore tage , daz si niht wizze daz . mich dûhte , si dæhte : ist daz ein tobic man ? waz wolte er in die nahte , daz er mich grîfet an ? si vorhte ire sêre , mîn vrouwe wole|getân , doch sweic si durch ire êre ; vile balde si mir entran . des was ich gegen ir sô gæhe , daz eht si balde kæme hinnen , durchdaz den briev nieman an ir gesæhe : si brâhte in tougen hin . wie si im dô tete , des wart mir niht geseit , ob si in hin|würfe alde hæte , daz tuot mir sênte leit . las si in mit sinne , sô vant si sælicheit , tiefe rede von der minne , waz nôt mîn herze treit . dem tete si nie sît gelîche , daz ir mîn nôt ie rehte würde kunt . ouwê , reine minniclîche , dû tuost mich sêre wunt . ich en|getorste gesenden nie keinen boten ir , ( wan si nie wolte genenden ire trôst erzeigen mir ) der ir kunt tæte , wie kûme ich si verber und si genâden bæte nâch mînes herzen gire . dâ vorhte ich ire ungedulte , wan si mir ist dâr|umbe gehaz , daz ich sô gar gerne hæte ire hulde . wâr|umbe tuot si daz ? mîn herze sêre si mir durhbrochen hât , wan si dâ durch , diu êre , sô gewalticlîche gât hin und her wider , doch ez si gerne entvæhet , si lât sich dâr|inne ouch nider mit wünnen , die si hât . si kan sô gevüege wesen , swie si mêr danne mîn herze sî , swie si dâr|inne gât , des mac ich genesen : arges ist si sô vrî . mich dunket , man sehe mîn vrouwen wolegetân , der mir mîn brust ûf brehe , in mînem herzen stân sô lieplîche reine , gar wîplîche lobesam . en wige ez doch niht kleine , daz ich si sô mac hân . nû muoz si mir doch des gunnen , swie sêre si sich vremedet mir . doch gan si mir niht der rehten wünnen , der ich ie muote ze ir . ô|wê , diu minne , wie wile si mich nû lâzen , und ich doch mîne sinne an ir behalten hân ! daz noch mîn herze nie trôst von ir gewan , des wile mir senenter smerze von nôt gesigen an , si en|kêre mir ez dannoch ze guote , daz si die reinen twinge gegen mir êr , daz si mir ze heile der leiden huote durch triuwe gar entgê .