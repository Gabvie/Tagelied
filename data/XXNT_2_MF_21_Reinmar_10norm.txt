ich wirbe umbe allez , daz ein man ze wereltlîchen vröuweden iemer haben sol . daz ist ein wîp , der ich en|kan nâch ire vile grôzem werde niht gesprechen wole . lobe ich sî , sô man an|der vrouwen tuot , daz en|genimet si niemer tac von mir vür guot . doch swer ich des , si ist an der stat , daz ûz wîplîchen tugenden nie vuoz getrat . daz ist in mat alse eteswenne mir der lîp durch sîne boese unstæte rætet , daz ich var und mir gevriunde ein ander wîp , sô wile iedoch daz herze niender wan dar . wole im des , daz ez sô rehte welen kan und mir der süezen arbeite gân ! doch hân ich mir ein liep erkoren , dem ich ze dieneste - und wær ez al der werelte zorn - wile sîn geboren . unde ist , daz mir ez mîn sælde gan , daz ich abe ir wole redentem munde ein küssen mac versteln , gît got , daz ich ez bringe danne , sô wile ich ez tougenlîchen tragen und iemer heln . und ist , daz si|ez vür grôze swære hât und væhet mich durch mîne missetât , waz tuon ich danne , unsælic man ? dâ nime eht ich ez und trage ez hin wider , dâ ich ez dâ als ich wole kan . si ist mir liep , und dunket mich , wie ich ir volliclîche gar unmære sî . waz dâr|umbe ? daz lîde ich : ich was ir ie mit stæticlîchen triuwen bî . nû was , ob lîhte ein wunder an mir geschihet , daz si mich eteswenne gerne sihet ? sâ denne lâze ich âne haz , swer jihet , daz im an vröuweden sî gelungen baz : der habe im daz . diu jâr diu ich noch ze lebenne hân , swie vile der wære , ir würde ir niemer tac genomen . sô gar bin ich ir undertân , daz ich niht sanfte ûz ire genâden mohte komen . ich vröuwe mich des , daz ich ir dienen sol . sî gelônet mir mit liehten dingen wole , geloube eht mir , swenne ich ir sage die nôt , die ich von an dem herzen trage dicke an dem tage .