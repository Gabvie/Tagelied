vröuwet iuch , êre gernten leien , gein dem wünnebernde meien , der die liehten heide hât in manige wîs bekleidet ! daz vile stolze waltgesinde singet aber ûf der linde , schouwent wie der anger stât ! der winter hinnen scheidet . der vogel trûren sich ze vröuweden kêret , die der winter hiure stôrte , daz man niht ersingen hôrte . die hânt vröuweden vollen rât , ire sanc sich aber gemêret . wernde nôt in herzeleide treit mîn herze âne underscheide . ungenâde diu hât mich entvangen ze ingesinde . minne , disen kumber wende ! rât daz si mir helfe sende , daz si baz bedenke sich gein mir , die ich ie minne ! daz si jihet nein , daz wort mir trûren mêret . daz si jâ niht gein mir sprichet , wie daz vröuwede mir zerbrichet ! jâ ist si neines alze rîche , swer si daz gein mir lêret . niemer tac ich jâ gediene : jâ , daz holete ich mir ze Wiene , ich holete mir ez in Ungerlant , daz si ez mit willen tete . daz mir von ire rôten munde in der vröuwedeberndem stunde würde vröuwede noch bekant âne neine mit geræte ! erhôrte ich jâ , mir müeste sorge entwîchen : nein mir vröuwede wile vertrîben . minne , sît dû guoten wîben bist ze dieneste wole bewant , rât jâ der minniclîchen !