got weiz wole , daz ich stæte triuwe der herzenlieben vrouwen mîn trage , der mîn herze gert . von ir der kumber mîn ist niuwe , doch dunket mich , der selbe pîn habe wole tûsent jâr gewert an mir senden , siechen armen . wile sich diu liebe niht erbarmen , mir ist aller guoter vröuweden schîn vremeder hiure danne vert . sol ich entgelten mîner stete , der ich mit zühten ze aller zît tougenlîchen hân gehuot ? wê , wes gedenke ich ! valsche ræte , der argen meldær und ir nît mêre mir den schaden tuot . doch gedinge ich , daz mîn swære gesemfte noch diu sældenbære , an der aleine mîn helfe lît , swanne si|es gewinnet muot . nieman mir kan daz gar verbieten , en sî der lieben minniclich in dem muote swie holt ich wile . des kumbers wile ich mich genieten swar ich var , iemer sicherlîche , wan ich weiz ire zuht sô vile , der geslahten , Wandelvrîen , daz ich ire lop muoz stæte schrîen : si ist rein , si ist guot , si ist sældenrîche , si ist diu liebe âne endes zil !