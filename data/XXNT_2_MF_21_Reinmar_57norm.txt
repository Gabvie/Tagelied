ich bin von mînen jâren niht sô wîse , daz ich wole kunne wider sie gebâren , als ich von rehte sol . ich bin tump , daz ist mir leit : wær ich wîse , sô genüzze ich mîner arbeit . waz ich dulte an mînem lîbe , daz mich niht gehelfen mac ! des en|wile ich niemer wîbe mêr getrûwen einen tac . waz rede ich ? jâ sint sie guot . ich hoere sagen , daz sie niht alle haben einen muot . weste ich rehte , wie ez wære , daz tæte ich - nû en|weiz ich es niht - , âne daz ich sie verbere . swaz dâr umbe mir geschihet , ich verlobe sie niemer tac . ich weiz wole , daz mich âne sie nieman wole getroesten mac . ez ist allez an ir einen , swaz ich vröuweden haben sol daz wile ouch ich iemer meinen getriuwelîchen unde wole , niuwan aldie_wîle ich lebe . si sæhe , daz ich hin ze ir dâ muote , daz si mir daz gebe . ich gesach nie wîp sô stæte , - des ich ir doch niht en|gan - diu sô harte missetete , sô si tuot an einem manne . mîn rede diu ist noch gar ein wint . nû wile si mich zuo allen zîten triegen als ein kint .