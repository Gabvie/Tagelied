sæligiu sumerzît , dû bist gar verdrungen : riefe in den ouwen lît , dâ die vogel sungen . sît diu vröuwede ist gar dâ hin , sô wile ich gedenken dar , der ich eigenlîche bin . vroelîcher sunnentac , rôse in süezem touwe ich dich wole gelîchen mac . schoene und hôhen muot hât mîn vrouwe und êre , dâ bî sô ist si guot . noch hât si vile mêre : wole bescheiden , tugenden vol . dâr zuo lît an ir der wunsch : daz tuot mînem herzen wole . vroelîcher sunnentac , rôse in süezem touwe ich dich wole gelîchen mac . dû solt mîn meie sîn und mîn spilentiu wünne , und ich der dienær dîn . klâr alsam diu sunne ist dîn liehtez ougenbrehen : dâ müeze ich in kurzer zît mich noch vroelîche inne ersehen ! vroelîcher sunnentac , rôse in süezem touwe ich dich wole gelîchen mac . ez ist ungelückes sîn , und an der schiltwahte ( ...) vile der kalten nahte lîden wir ûf dirre vart , die der küninc gein missen vert . wê , daz si ie sô spætiu wart ! vroelîcher sunnentac , rôse in süezem touwe ich dich wole gelîchen mac . ich wolte gerne sîn vür daz ungemüete bî dir , mîn troestærîn , jâ vürhte ich , daz wüetete an uns rîfe und ouch der snê . muoz ich dâr zuo trinken bî liep , sô vröuwest dû mich mêr ! vroelîcher sunnentac , rôse in süezem touwe ich dich wole gelîchen mac .