diu werelt mit grimme wile zergân nû vile schiere . ez ist an den liuten grôz wunder geschehen : vröuwent sich zwêne , sô spottent ir viere . wæren siu wîse , siu mohten wole sehen , daz ich durch jâmer die vröuwede verbire . nû sprechent genuoge , wâr umbe ich niht singe , den vröuwede noch geswîchet êr danne mir . diu werelt hât sich sô von vröuweden gescheiden , daz ir der vierde niht rehte nû tuot . juden und kristene , ich en|weiz umbe heidene , die denkent alze verre an daz guot , wie siu des vile gewinnen . doch wile ich in sagen : ez muoz hier belîben . daz nieman den wîben nû dienet ze rehte , daz hoere ich si klagen . swer nû den wîben ire reht wile verswachen , den wile ich vile verteilen ire minne und ire gruoz . ich en|wile ire leides von herzen niht lachen , swer nû sô welle , der lâze oder tuo|ez . wan ist ir einiu niht rehte gemuot , dâ bî vünte ich schiere wole drî oder viere , die ze allen zîten sint hövisch und guot .