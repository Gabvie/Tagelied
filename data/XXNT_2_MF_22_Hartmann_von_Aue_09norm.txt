ob man mit lügen die sêle nert , sô weiz ich den , der heilic ist , der mir dicke meine swert . mich überwant sîn karger list , daz ich in ze einem vriunde erkôs . dâ wânte ich stæte wunde . mîn selber sin mich dâ verlôs , als ich der werelte künde : sîn lîp ist alse valschlôs sam daz mer der ünde . wâr umbe suochte ich vremeden rât , sît mich mîn selber herze trouc , daz mich an den verleitet hât , der mir noch nieman guoter touc ? ez ist ein swacher mannes prîs , den er begêt an wîben . süezer worte ist er sô wîs , daz man si mohte schrîben . den volgete ich unz ûf daz is : der schade muoz mir belîben . begunde ich vêhen alle manne , daz tete ich durch sîn eines haz . wie schuldic wâren si dâr an ? jâ lônet maniger sîner baz . diu hât sich durch ire schoenen sin gesellet sæliclîche , diu lachet , swanne ich trûric bin , wir alten ungelîche . nâch leide huop sich mîn bagin daz senfte got der rîche .