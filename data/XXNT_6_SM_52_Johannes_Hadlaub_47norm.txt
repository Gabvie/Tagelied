in dem grüenen klê sach ich mîn vrouwen gân : ach , waz ich dâ wünnen sach an ir vile und mêr und an dem schoenen plâne , daz ez in mîn herze brach ! bluomen klâr und diu vrouwe mîn lûhten gegen einandern , daz diu wünne ûf gienc . ich en|gesach nie sô liehten schîn . ich bin nâch ir sô gar senelîche verdâht , si en|helfe mir , ez ist mîn tôt . wê , wes wart ich vrô , daz ich dâr zuo wart brâht , dô mir diu minne dar gebôt ! dô en|wisse eht ich des rehten smerzen niet : ich en|wânte niht , ich en|vünte schier genâde an ir , wan minne mir sô suoze dar riet . hilf mir , vrouwe guot , durch dîne sælicheit , daz ich niht verderbe sô . sich , dîn vrümeden tuot mir dise swæren leit . ô|wê , mache mich noch vrô , vrouwe guot aller dinge gar wan_daz dû mir stæticlîche bist gehaz ! und lâst dû daz , sô ist ez wâr .