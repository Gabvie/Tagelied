müget ir schouwen , waz dem meien wunders ist beschert ? sehet an pfaffen , sehet an leien , wie daz allez vert . grôz ist sîn gewalt . ich en|weiz , ob er zouberkunne : swar er vert in sîner wünne , danne ist nieman alt . uns wile schiere wole gelingen : wir sulen sîn gemeit , tanzen , lachen unde singen âne dörperheit . wê , wer wære unvrô ? sît diu vogellîn alsô schône singent in ire bezzisten dône , tuon wir ouch alsô ! wole dir , meie , wie dû scheidest allez âne haz ! wie dû wilt und ouwe kleidest und die heide baz ! diu hât varwe mêr . dû bist kurzer ! - ich bin langer ! alse strîtent si ûf dem anger , bluomen unde klê . rôter munt , wie dû dich swachest ! lâ dîn lachen sîn . scham dich , daz dû mich an lachest nâch dem schaden mîn . ist daz wole getân ? ouwê sô verlorener stunde , sol von minniclîchem munde soliche unminne ergân ! daz mich , vrouwe , an vröuweden irret , daz ist iuwer lîp . an iu iemer ez mir wirret , ungenædic wîp ! wâ nemet ir den muot ? ir sît doch genâden rîche : tuot ir mir ungenædiclîche , sô sint ir niht guot . scheident , vrouwe , mich von sorgen , liebet mir die zît ! oder ich muoz an vröuweden borgen . daz ir sælic sît ! müget ir umbe sehen ? sich vröuwet al diu werelt gemeine . mohte mir von iu ein kleine vröuwedelîn geschehen ?
