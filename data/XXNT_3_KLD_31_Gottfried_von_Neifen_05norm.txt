wildet anger vogel singen sint verdorben von des kalten winters zît . dâ man bluomen sach ûf dringen , dâ ist ez blôz : nû schouwet wie diu heide lît . daz klage ich : sô klage ich mîne swære , daz ich der unmære der ich gerne liep in herzen wære . vrouwe minne , daz ist allez dîn gewalt . bar mîn herze ie bernte wünne , daz was swenne ich sach ire wünniclîchen schîn unde ire ougen sam der sunne durch mîn ougen lûhten in daz herze mîn . dâr nâch wart mir leit in kurzen stunden . ouwê minne wunden ! wie hâst dû dich mîn sus underwunten daz ich sender sicher bin noch vröuweden bar ! bant diu minne mich der süezen und lât die vile lieben sunder trûren gân , minne , wie wilt dû|ez gebüezen ? minne , ich hân|ez dâ vüre , ez sî niht guot getân . minne , hilf enzît : ich muoz verderben unde an vröuweden sterben . sol ich niht den rôten kus erwerben , sô ist mir vröuweden strâze in riuwen pfat gebant . lôs in rehter wîbes güete sach ich ze einem mâle ire kiuschen wîbes lîp . dâ von vröuwet sich mîn gemüete , daz ich dâhte jâ dû reine sælic wîp , dû maht mir wole mînen kumber wenden unde helfe senden . vrouwe minne , troestet mich vile senden , wan ich stân von iuwern schulden vröuwedelôs . wer kan mich nû vrô gemachen ? nieman danne ire minniclîcher rôter munt . wile mir der von herzen lachen , dâ von wirde ich sender sicher wole gesunt . guoten wîp , nû wünschet daz diu êre mich die strâze lêre wâ ich ûzer leide in liebe kêre . minne , hilf daz mich diu liebe ire liebe wær !