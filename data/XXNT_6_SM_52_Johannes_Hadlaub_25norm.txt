sumer hât gesendet ûz sîn wünne : sehet , die bluomen gênt ûf durch daz gras ! lûter , klâr stêt nû der liehte sunne , der den winter êr vile trüebe was . schoene ougenweide bringet uns der meie : er spreitet ûf diu lant sîn wât . wære ich niht in senelîchem leide , ûf der heide würde mir sorgen rât . der ich alle mîne tage diente , diu gesprach noch nie ze mir : hâtanc ! daz tuot mir , als der mîn herze pfriende , ouwê , si machet sêr mîn leben kranc ! ich mohte si erbarmen : ich bin sô verre komen in vile senente nôt . des muoz ich in jâmer dicke erwarmen und ouch armen biz ûf mînen tôt . ich versuochte von nôt an mînem herzen , ob ez mehte sich von ir gekêrn . dâ tete ez mir kunt sô senenten smerzen , daz ez niemer mehte sich ir erwern . ich bin gebunden in ire genâde : wile si , sô wirde ich erlôst . wile aber si mir sêren herzen wunden ze allen stunden , ouwê , wâ ist ire trôst ?