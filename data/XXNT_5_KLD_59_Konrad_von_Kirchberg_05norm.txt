meie ist komen in diu lant , der uns ie von sorge entbant . kinder , kinder , sint gemanet , wir sulen schouwen wünne manicvalt . ûf der liehten heide breit : dâ hât er uns vüre gespreit manic blüemelîn gemeit , êrst bezeiget in dem grüenen walde : dâ gehoert man die nahtegal ûf dem blüejenten rîse singen lobelîchen schal . berc und tal hât der meie geêret nû ze prîse . ir geilent iuch jungen , die bluomen sint entsprungen , ir singent den reien und wesent vroelîche vrô des liehten meien . wole ûf , kinder , gên wir dâr an die vröuwederîchen schar ûf den anger rôsevar , dâ die bluomen durch daz gras ûf dringent . legent an der êren wât . swâ nû liep bî liebe gât , den gît meiesüezen rât : loese , loese , wie die vogel singent daz in ôren sanfte tuot . vröuwet iuch , stolzen leien , ich en|gesach des meien bluot nie sô guot . dâ bî sulen wir tanzen unde reinen . ir geilent iuch jungen , die bluomen sint entsprungen , ir singent den reien und wesent vroelîche vrô des liehten meien . wole ûf , rôse , gepfe , Hiltegart , - , guote , trûte an die vart vröuwede , Anne , allen igelzart, Nêse, Üedelhilt, Beâte, gîsel , vote diemüete wille götze irmelîn klâre , wünne , - , - vîn hetze metze salme , katrîn kristenîn berhte , liebe adelgunt - vruote mî sûfîe , Else, Üedelsint, Sidrat , salvet Künegunt , Prîde , Heilwîc , hielte , lüge , edelent , Herburc kint , Krête, Elide, hille Jütze heme , - . ir geilent iuch jungen , die bluomen sint entsprungen , ir singent den reien und wesent vroelîche vrô des liehten meien . wâ sint nû die jungen manne ? wole eht ûf , wole alle danne zuo den kinden ûf den plân ! allez trûren muoz dâ sîn verswachet . dâ wirdet siecher man gesunt den diu minne hât verwunt : manic roeselehter munt in sîn herze smieret unde lachet , dâ man bluomen unde klê vindet in den ouwen , die sint aber âne wê hiure als êr ûf gedrungen in des meien touwen . ir geilent iuch jungen , die bluomen sint entsprungen , ir singent den reien und wesent vroelîche vrô des liehten meien . hei , diu liebe , swâ si sî , solte ich ir nû wesen bî , sehet sô würde ich sorgen vrî . diu mir ie was liep vore allen wîben , vroelich in des meien bluot bræche ich ir ein schatehuot . alles guotes überguot ist diu liebe , ire lop daz wile ich trîben gerne und dienen umbe ire danc . kiusche und wandels eine ist diu liebe âne allen wanc . âne danc singe ich der vile lieben diu ich dâ meine . ir geilent iuch jungen , die bluomen sint entsprungen , ir singent den reien und wesent vroelîche vrô des liehten meien .