kæme ich nû von dirre nôt , ich en|begunde es von niemer mêr . volge ich ez lange , ez ist mîn tôt ; jâ wanne ich mich es gelouben wile : ez tuot ze wê . ô|wê , leider ich en|mac . swenne ich mich von ir scheiden muoz , daz|ist an mînen vröuweden mir ein angestlîcher tac . mich wundert sêre , wie dem si , der vrouwen dienet und daz endet an der zît . dâ ist vile guot gelücke bî . ô|wê , daz mir der sælden nieman eine gît ! wâr zuo sol ein unstæter man ? daz was ich êr : nû bin ich ez niht ; ouch en|wart ich ez niemer mêr , sît ich dienen ir began . vröuwede und aller sælicheit hæte ich genuoc , der mich si niht wan lieze sehen . mir en|mac ein herzeleit noch grôze liebe niemer âne si beschehen . sust und sô , swie ich danne mac , sô lebe ich als ein ander man , daz ich die zît vertrîbe und eteslîchen swæren tac . ich weiz manigen guoten man , an dem ich nîde , daz si in sô gerne sihet , durch daz er wole sprechen kan . doch trôste ich mich des einen : si en|gehoeret niht und en|getet diz lange jâr . wile si aber eines rede vernemen , sô liegent si alle unde hân ich von wâr .