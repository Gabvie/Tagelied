wole mich iemer ! mîn gemüete hât ein guot wîp mit ire güete hôch in spilente vröuwede brâht , diu ist mîn wünne , diu ist mîn vrouwe : al mîn vröuwede ich an ir schouwe . got der hât mich wole bedâht mit sô reinem süezen wîbe . ich vertrîbe trûren mit ire mînem lîbe : hôhen müeje ich dâ ze ire hole . wole mich , wole mich iemer mêre des daz si hât tugent und êre , güete , schoene , volliclîche , des lebe ich in hôhem muote , got der wege mir ez ze guote , nieman wart sô vröuwedenrîche , alse ich bin von der vile süezen . trûren büezen kan si mit ire zühten süezen . ire gruoz tuot mich vröuweden vol . wole wole wole mich daz die wîsen müezen si von rehte prîsen , daz si daz gedienet hât . dâ von kumet mir ofte tougen vröuweden tuo ûz dâ ze|den ougen , daz ûz herzen grunde gât . ire lîp ist mîn vröuweden lêre . swar ich kêre , ich bin vrô des daz ir êre hât behuot sich als si sol .
