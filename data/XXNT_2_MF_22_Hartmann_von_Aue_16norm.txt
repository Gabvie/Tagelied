diz wâren wünniclîche tage , der si mit vröuweden mohte leben . nû hât mir got ein swære klage ze dirre schoenen zît gegeben , der mir leider niemer wirdet buoz : ich hân verloren einen man , daz ich vür wâr wole sprechen muoz , daz wîp nie liebern vriunt gewan . dô ich sîn pflac , dô vröuwete er mich : nû pflege sîn got , der pfliget sîn baz danne ich . mîn schade wær niemanne reht erkant , er en|diuhte in grôzer klage wert . an dem ich triuwe und êre ie vant und swes ein wîp an manne gert , der ist alze gæhes mir benomen . des mac mir unz an mînen tôt niemer niht ze staten komen , ich en|müeze lîden senente nôt . der nû iht liebers sî beschehen , diu lâze ouch daz an ire gebærden sehen . got hât vile wole zuoze ir getân , sît liep sô leidez ende gît , diu sich ir beider hât erlân : der gêt mit vröuweden hin diu zît . ich hân klage sô manigen liehten tac , und ire gemüete stêt alsô , daz si mir niht gelouben mac . ich bin von liebe worden vrô : sol ich der jâre werden alt , daz giltet sich mit leide tûsentvalt .