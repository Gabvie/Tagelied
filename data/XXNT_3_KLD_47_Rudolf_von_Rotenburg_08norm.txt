getorste ich iu mînes willen sagen , vrouwe , al dâr nâch mich iuwer minne twinget , sô mohte iu wole mîn sprechen klagen vile manige nôt , dâ mit mîn herze ringet . dâ von daz ir mir lieber sît danne ieman in der werelte sî , und iu mîn leit sô verre lît , daz mir doch wonet sô nâhe bî des windert mir diu sumerzît . ir sulet mir , sælic vrouwe , ein wort vernemen genædiclîche , ob ir|es geruochet : ich bin bekumbert hier noch dort mit valscher minne als ez diu valschheit suochet . ich minne iuch unde minnete iuch ie, daz sulet ir wole gelouben gar , ir sît mir vore in allen hier , dâ man des herzen wirdet gewar ; dâr an verniugerete ich noch nie . wær an der minne valsches iht dâ mite ich iuch , mînes herzen vrouwe , meine , sô en|zeme ouch iu mîn singen niht , hât ieman mêre ein wort mit mir gemeine . mir hât gar alle unstæticheit , vrouwe , iuwer werder lîp benomen . swaz iu mîn sanc des willen seit , daz ist mir von dem herzen komen ; geloubet ir ez , sô en|hân ich leit .