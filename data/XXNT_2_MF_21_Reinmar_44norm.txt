daz ist ein nôt , daz mich ein man vore al der werelte twinget , swes er wile . sol ich , des ich niht en|kan , beginnen , daz ist mir ein swærez spil . ich hâte ie vile stæten muot . nû muoz ich leben als ein wîp , diu minnet und daz angestlîchen tuot . der mîn huote , des wære zît . ê_daz ich iht getete wider in . wolte er lâzen nû den strît ! wes gert er mêre , wan_daz ich im holder bin danne in al der werelte ein wîp ? nû wile er - daz ist mir ein nôt - , daz ich durch in die êre wâge und ouch den lîp . des er mich nû niht erlât , daz tuon ich unde tete sîn gerne vile , wande ez mir umbe in sô stât , daz ich sîn niht ze vriunde entbern wile . ein alsô schoene redenter man , wie mohte ein wîp dem iht versagen , der ouch sô tugentlîche lebet , als er wole kan ? schône kan er im die stat gewegen , daz er sprichet wider mich . ze|einen zîten er mich bat , daz ich sînen dienest næme ; daz tete ich . dô wânte ich des , ich tete wole . dô|ne wiste ich niht , daz sich dâ huop ein swære , diu lange an mînem lîbe wesen sol . mînes tôdes wande ich baz , danne daz er gewaltic iemer würde mîn . wê , wâr umbe spriche ich daz ? jâ zürne ich âne nôt ; ez solte êhaft sîn . dicke hâte ich im versaget , dô tete er als ein sælic man , der sînen kumber alles ûf genâde klaget .