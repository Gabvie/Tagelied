nû sihet man die heide breit wole beschoenet mit den liehten bluomen manicvalt : meie hât si schône gekleit . wole bedonet mit den vogeln stêt der grüene walt . in den ouwen mac man schouwen rôsen rot . ach durch got , sô lîde ich aber senelîche nôt . ich sach einen rôten munt lieplîche lachen gein mir senden : des ist niht ze lanc . dâ von wart mir vröuwede kunt ( trûren swachen kan si ) , dô daz in mîn herze dranc . ich muoz singen : des wile twingen mich ein wîp und der küninc , dâr zuo ire triutelehter lôser lîp . ouwê roeselehter gruoz , wie dû lachest , sô dû herzeliebe lachen wilt ; dâ wirdet senenter sorgen buoz . sô dû machest daz diu liebe gein der liebe spilet nâch gewinne , dâ ist eht minne nâhe bî unde machet zwei geliebe herzenswære vrî . herzen trût , mîn küningîn , lât erwinden gein mir noch den senelîchen strît , sît ich iuwer eigen bin . vröuwede vinden wolte ich , vrouwe , daz wær an der zît . umbevâhen lieplîche nâhen , daz tuot wole , unde nâher baz , ob ich ez mit hulden sprechen sol . swaz ich her gesungen hân , daz vervæhet mich vile kleine : daz ist mînes herzen klage . dâ von muoz ich singen lâzen . sie versmâhet daz mîn herze sie in liebe trage . jâ si denket ( daz mich krenket vile der tage ) daz ich ir niht dienen müge : daz ist mînes herzen klage .