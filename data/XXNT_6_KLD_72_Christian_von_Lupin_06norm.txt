meienschîn dîn kunft mich vröuwet vile kleine , swie dîn bluot liuhtet sô : mir tuot baz daz mich diu liebe reine ze aller stunt machet vrô . sie mac mir verdringen grüenen klê , bluomen glast , vogelsingen und die heide , diu hât loubes mêr danne tûsent last . alsô zart wart nie kein lîp wærlîche . ist an ir ihtes iht , ez en|sî vrî wandels sunderlîche ? nein ez ze|wâr , nihtesniht . nieman kan voltriuwen , alsô rôt ist ire munt . mich muoz riuwen daz ich niht en|muoz vore ir gestên zuo aller stunt . lâze mich dich , liebez liep , erbarmen ! ich bin vertriben , weist dû daz ? halt mich dâr ! ( wâr ? ) in dîn blanken armen , ûf mîn reht , niht vürebaz . al der werelte drouwen ahte ich niht , kumz dâr zuo . wilt|dû vröuwen mich , dazz|ich nie en|wart sô vrô , sô sprich ich wile ez tuon !