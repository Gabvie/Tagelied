swaz hiure von des meien gâbe was sô spæhe , daz ez liehte sünde entvieng durch sîne glanzen wæhe , daz wile nû twingen winter ze|den dingen , daz ez im der hôhvart stêt ze buoze . des hât diu heide sich begeben in grâwen orden ; sô ist diu vrîgemuote lerke diemüetic worden , daz in den lüften hôhe durch güften weder sweibet ûf noch singet süeze . vröuweten unmuoze , die ich von liebe gewinne , irret mich ze sange niht . diz noch swaz bî mir beschihet , doch lâze ich niemer , ich diene ir iemer : wîp sint allre tugende wegerinne . wîp , wole dir , wole , dû lobes werdiu krêâtiure ! dîn güete ist zuo mennischen heil ein grâlemæzic stiure : dû kanst vore smerzen vrîen alliu herzen , die sich dingeten êr vür sender eigen . dich hât diu werelt von anegenge hôrt an geerbet , der an sældenrîcher gülte ist iemer unverderbet : daz ist dîn êre , diu ist sô hêre , daz nie lop ire zehenden mohte erzeigen . dir sol sich neigen , swaz hât zuo vröuweden begirede . wan swelich wîp von rehter tât teil an dînem namen hât , die sol man prîsen , gote dem wercwîsen meister ze|êren ( ) in ire hôhen wirde . nû rihtent , swes geburt ie wart von reinen wîben : minne klaget , man wele si von diutischen landen trîben mit dem gesange , den si niht lange hoeren wile ûz als unwerden munden . wer sol danne wîbes muot gestæten gegen minne güeten ? wer sol ouch von valschen mannen reiniu wîp behüeten ? minne des weltet : der si beheltet , dem gebristet niht an solichen wunden . doch wile ich künden , wie man ervar , wechwande : swer getragener kleider gert , der ist niht minnesanges wert ! die sol man stillen durch minne willen , wan ire minnesanc ist wîbes schande .