der liebe sumer kunde schoener niht gesîn : er hât sîn reht an allen dingen wole getân . in lobent mit gesange kleiniu vogellîn , man sihet die bluomen maniger hande varwe stân . alsus kan er wünniclîche mieten . er sælic man , der sich alsô getroesten mac : mir en|well ein wîp gebieten , ich bin an mînen vröuweden gar verirrt . ô|wê daz mir bî liehten wünniclîchen tagen niht ein sumer in dem herzen wirdet . ein senentez leit , daz ich von einem wîbe trage , hât mich gemachet vröuweden unde sinne vrî . die hôchgemuoten spottent mîner langen klage . dâ ist mir underwîlent niht ze sanfte bî . wile si daz niht minniclîche wenden , sô ist mîn verderben in ire willen wole . mac si ez denne gâhes enden des ir ze mînen vröuweden ist gedâht ! si wizze wole , swenne ich mich ir getroesten muoz , sô hât si mich von der werelte brâht . diu liebe lât ein scheiden niht von ir geschehen , sît si mir mit ire tugenden ist sô nâhe komen , und ich ire güete und ire gebærde hân gesehen und ir wole redenten munt dâr under hân vernomen . daz ist ein nôt , diu mir daz herze twinget gein der süezen minniclîchen arbeit , diu mir vile gedanke bringet , wan_daz man leit durch liebe lîden sol . gæbe eht einic minne niht sô sende nôt , sô geviele si mir allez wole .