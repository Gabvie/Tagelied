guoten liuten wile ich künden waz mir liebes ist geschehen . die boesen mir des lîhte entbunden , wolte ich in der rede verjehen ; die wile ich vermîden , obe ich kan . mir ist getroumet ab der guoten : nû scheide mir ez ein sælic man . sol ich iu den troum bediuten , wie daz er geweget sî , dâr zuo bite ich guote liute : ein valscher lîp der stê hin bî . des nemet alle inniclîchen war , sol mir liep dâ von geschehen , daz er in uns iht verkêre gar . ein stimme hiez mich vrô belîben unde in hôhem muote leben . si gruozte mich von einem wîbe wande si ze trôste ist mir geboren , vore allen vrouwen gimme , ein sunne : got hât niht stunde an ir verloren . lât mich noch ein lützel sprechen von der lieben vrouwen mîn . mir en|mohte niht gebrechen , mohte ich noch in troumen sîn ofte beir , sô wolte ich riuwe lâzen unde vile unsenfte pîne die ich von der guoten hân . solte ich mich von schulden vröuwen alse wünniclîcher stunt , mir en|kunde niht gedröuwen , sît_daz mir sô süezer munt mit liebe hât gekündet hôhen muot dâ ich slief in senenter leide . nû sprechet alle , ez sî mir guot .