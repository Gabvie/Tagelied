jârlanc wile diu linde velwen sich geswinden von dem leiden kalten snê . meien ingesinde durch die scharpfen winde trûret jâmerlîche als êr dâ gevilde wilde stuont gerôset , dâ ist vröuwede eroeset ; von dem anger geloeset riefe bluomen unde klê . swer bî liebe læge , lîhte er sich bewege der vile schoenen sumerzît ; spilenter vröuwede er pflæge , wan sîn herze træge würde ûf ungemüete wît . wîbes künne wünne kan gemêren , vröuwede kan gelêren ob des meien êren , der uns liehte bluomen gît . man sol reine vrouwen vür die bluomen schouwen , sît in wonet vile tugende bî . wie mac in den ouwen iemer bluot betouwen , diu vürtrûren bezzer sî senendem manne danne wîbes minne ? si kan mit gewinne wundes herzen sinne machen aller sorgen vrî .