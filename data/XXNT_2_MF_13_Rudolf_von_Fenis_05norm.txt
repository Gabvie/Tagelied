ich kiuse an dem walde , sîn loup ist geneiget , der stuont noch hiure vile vroelîchen êr nû rîset er balde . des sint gar gesweiget die vogel ire gesanges . daz machet der snê . daz tuot in beiden unsanfte und wê . des muoz durch nôt mich verdriezen der zît , unz ich besihe , obe der winter zergê , dâ von diu heide betwungen nû lît . lîp unde sinne die gap ich vür eigen ir ûf genâde ; der hât si gewalt . ist , daz diu minne ire güete wile an mir zeigen , sô ist al mîn kumber ze vröuweden gestalt . sus mac ich jungen , alsus wirde ich alt , wan_daz mir ein mære noch sanfter tuot , daz si ze|der bezzisten ist vore ûz gezalt , diu mich sol machen vrô vroelîche gemuot . wolte si eine , wie schiere al mîn swære würde geringet , swie wê si mir tuot . ire lîp ist sô reine , daz nieman wære an vröuweden rîche noch hôher gemuot . ist , daz diu schoene ire genâde an mir tuot , sô ist mir gelungen noch baz danne wole , wan diu vile güete ist noch bezzer danne guot , von der mîn herze niht scheiden en|sol .