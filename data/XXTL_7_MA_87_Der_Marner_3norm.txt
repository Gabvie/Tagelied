guot wahtær wîs , dû merke wole die stunt , sô diu wolken verwent sich und werdent grîs . die zît tuo mir kunt ! , sprach ein vrouwe minniclich . warne , ob ich entslâfen bin , sô daz der rîtær vore der argen huote kome hin . kiuse den morgensternen , sanc der kleinen vogellîn . ich sihe in gerne langer hier , des mac niht sîn . er liebet wole dem herzen mîn . der wahtær schiet oben ûf die zinne danne . dô der tac die wolkenn spielt , ein tageliet in der wîse vienc er an : sælde ir beider mâze wielt : Trôje wart zerstoeret êr , Tristranden von minne durch Isalden dicke wê . noch hât minne werden man , der wirbet vrouwen gruoz , dem sol er werden , ob ich alsus warten muoz : ez ist vore tage niht einen vuoz . diu liebe entslief , wan si was vermüedet sô , daz diu vrouwe zuo dem manne sich umbeswief . wahte dâ diu minne , sô kumet der rîtær wole von danne . minne lac , unminne habe unminne . entsliuz dû , minne , tuo daz sloz mit vüegen diu zît meldet melde . kumet , diu selten ie gelac , an minnegelte hât unminne noch ire bejac . nû wole ûf , rîtær , ez ist tac !