ich en|klage niht bluomen noch den klê , si koment ze meien aber als êr mir tuot ein ander swære wê : ich wile al der werelte klagen , mich hiez ein vrouwe ein kurrît tragen an blôzer hût , wile ich iuch sagen , ein jâr , und ouch âne ezzen sîn den einen tac . mîn vrouwelîn verbôt mir wazzer unde wîn . nû hân ich geleistet ire gebot , nû bin ich leider aber ire spot . lâzent iuch erbarmen , hêrre got ! daz mîn diu schoene niht en|wil und si mich effet alse vile , daz ist mir noch ein kindes spil . der nîfær lobete die vrouwen sîn und ire roeselehtez mündelîn , sô singent alle ire tugende schrîn . dâ hânt si guote kleider an , sô sint si deste baz getân : sô muoz mîn liep in vetzen gân . der mir ez nû schiede ûf lieben wân , sô hangte ich ir einen schuorlîz an , solte si sam mir in den schuochen gân . ir stât ire rôter munt sô wole : sît mich nû der verderben sol , wan wær er swarzer danne ein kole !