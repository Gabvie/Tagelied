ez muoz ein man dicke hân sô senenten smerzen , der vrouwen gerne nimet war . ire liehter schîn sô vîn gêt im ze herzen und durch die sêle gar . ein wîplich zartez bilede gît manne muot und tuot sîn herze wilde . wîp sint ein lieplich guot . durch schoeniu wîp man|es lîp sol pflegen zühte und ouch bescheidenheit : wer tætet des niht ? man sihet sô stolzer vrühte niht in der werelte breit . wîp sint in mannes ougen ein süezer schîn . ach mîn ! des tulde ich tougen : von süeze strengen pîn . naht unde tac er mac wole vroelich wesen , der mac bî vrouwen sîn . voreleite er sol vile wole bî in genesen , sîn zît gêt suoze hin . sîn ougen sehent dicke sô lieplîche dâr , doch gar heimelîcher blicke : wîp sint sô zartlich klâr .