ich habe ein herze daz mir sol noch grôzen schaden oder vrumen machen . ein varnden lôn erwürbe ich wole , dâ von ich einen sumer mohte lachen . alse ich danne den erwürbe , der wære unstæte sam der klêr mit den bluomen er verdürbe : sô muoste ich werben aber als êr nâch heile müeze ez mir ergân . in ger eines varnten lônes niht , mich vröuwet noch baz ein lieber wân . sol mir nû leit von ir geschehen , der ich wole gunde daz ir liep geschæhe , sô habe ich mînen schaden gesehen : noch bezzer wære mir dazz|ich ir niht sæhe . wirdet mir iemer wê von minnen , sô weiz ich wole daz si daz tuot , schoene wîp mit reinen sinnen , vore allem valsche wole behuot . ouwê jâ lobe ich si ze vile , si minnet lîhte ein sælic man ; der wære ich gerne : sîne wîl . der ungezogen ist sô vile , die wole|gezogen werdent schiere unmære . jô wæne ich überkêren wile , sît daz sô sælic sint die lügenære , sol man wîbes minne erliegen , wâr umbe seite ich danne wâr ? ich kan alsô schône triegen sam die dâ tragent gevröuwet hâr . diu wîp verkêrent uns die site , die hoerent gerne lôse rede : nû haben daz erwerben mite . vile sælic man , gedenke mîn , ich hân dir zwêne boten bî gelâzen , daz si dich iemer manente sîn , durch_daz si guotes mannes nie vergâzen . mîne triuwe und mîne stæte die zwô hân ich ze dir gesant . dû maht volgen gerne ire ræte , die dû sô rehte hâst erkant . durch reht ich ir geniezen sol : ich sich , bis|dû guot , sô tuos|dû wole . die liebes wal und wehsel hân , hôhe unde nider , swie man|ez ze|in versuochet , daz mich die niht ungeirret lâzen , des muoz ire bezziste vröuwede sîn vervluochet . dô in diu kurzewîle tohte , dâr nâch als in dô stuont der muot , dâ ich in zuo gedienen mohte , dô dûhtes al mîn vröuwede guot . nû bloezen selten sich ire zane gein mir ûf minniclîchen gruoz : sô wile ich si doch genâde manen .