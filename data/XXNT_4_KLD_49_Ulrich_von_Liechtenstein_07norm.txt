wê wâr umbe sulen wir sorgen ? vröuwede ist guot . von den wîben sol man borgen hôhen muot . wole im der in kan gewinnen von in ! der ist ein sælic man . vröuwede sol man durch sie minnen , wan dâ lît vile êren an . wir sulen tanzen singen lachen durch diu wîp . dâ mit mac ein man gemachen daz sîn lîp wirdet wert , ob er mit triuwen dienet guoter wîbe gruoz , swen sîn dienest wile geriuwen , dem wirdet selten kumbers buoz . mit dem wazzer man daz viur leschet gar : vinster ist der sunnen tiur , beidiu wâr sint diu mære : ir hoeret mêre , habet vür wâr ûf mînen lîp : rehten man von herzen sêre scheidet nieman wan diu wîp . ouwê , ouwê , vrouwe minne , mir ist wê . nû grîf her wie sêre ich brinne , kalter snê muoste von der hitze brinnen diu mir an dem herzen lît . kanst|dû , minne , triuwe minnen , sô hilfes|dû mir enzît .