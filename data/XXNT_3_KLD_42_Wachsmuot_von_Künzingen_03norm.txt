sol mir iemer sîn ein wîp vore allen wîben unde ich ir doch niht vore einem manne , wer sol danne senden swære mir vertrîben , obe ich des erwerben niene kan unde ich doch von ir , der guoten , niht en|scheide weder herze noch den sin : liebet si mir dâ von daz ich ir sô leide , sô weiz ich daz ich ire tôre bin . ich muoz durch die übeln valschen merichære mîner bezzisten ougenweide entbern ; hêrre got , dû wege in laster unde swære , durch dîn êre solt dû mich gewern daz si mîn vergezzen mit ir selber leide und der lieben vrouwen mîn . daz sî got von sælden und von êren scheide die unrehter huote vlîzic sîn ! hêrre got , durch dîner lieben muoter êre leide sî mir oder liebe ir mich : in gesach sô herzeliebes nie niht mêre ; dâ von bin ich maniger sorgen rîche . wære si mir in der mâze als ich ir wære , sô möhte es wole werden rât . ez en|hât nieman sô herziclîche swære sô der herzeleit bî liebe hât .