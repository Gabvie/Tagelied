ist ir liep mîn leit und mîn ungemach , wie kan ich danne iemer mêre rehte werden vrô ? si getrûrte nie , swaz sô mir geschach . klagete ich ir mîn jâmer , sô stuont ir daz herze hôh . si ist noch hiute vore den ougen mîn , alse si was dô , dô si minniclîche mir zuo sprach und ich si ane sach . ô|wê , solte ich iemer stên alsô . si hât liep ein kleine vogellîn , daz ir singet oder ein lützel nâch ir sprechen kan . müeste ich dem gelîch ir heimelich sîn , sô swüere ich des wole , daz nie vrouwe solichen vogel gewan . vür die nahtegal wolte ich hôhe singen danne : ô|wê , liebe schoene vrouwe mîn , nû bin ich doch dîn , maht|dû troesten mich vile senenden man ! si ist mit tugenden und mit werdicheit sô behuot vore aller slahte unvrouwelîcher tât , wan des einen , daz si mir verseit ire genâde unde mînen dienest sô verderben lât . wole mich des , daz sî mîn herze sô besezzen hât , daz der stat dâ nieman wirdet bereit als ein hâr sô breit , swenne ire rehtiu liebe mich bestât . hôher wünne hât uns got gedâht an den reinen wîben , die er in rehter güete werden lie . daz vile manigen herzen wole ist kunt . von ire rôten munde ist gehuohet dicke mir der muot . von ire schoene kumet , swaz ieman vröuweden hât . dâ von müezen|si iemer geêrt sîn , sît diu vröuwede mîn gar an einer hôchgelobeten stat .