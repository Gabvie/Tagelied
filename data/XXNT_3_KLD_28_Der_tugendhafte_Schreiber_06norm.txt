winter , dû kanst swachen die vile liehten lobelîchen zît , sumerlîchez lachen gar von dîner krefte wüeste lît . dîner kunft wær ich verzaget , wan_daz noch ein sælic wîp mîn herze in hôchgemüete jaget . sælic wîp , dîn êre jaget daz herze mîn in hôhen muot . ich vröuwe mich des sêre daz man saget , dû sîst schoene und guot : dîner güete ich nie bevant , aber dîn wîplich schoene diu ist mir , sælic vrouwe , wole erkant . obe in rehter güete mich dîn süezez mundel lachet an , sô muoz mîn gemüete gein dir , vrouwe , in hôher wirde stân . lache ein wênic , rôter munt , mir in vriundes güete : daz ist mîner vröuwede ein hôher vunt .