nû ist der sumer von hinnen gescheiden , man sihet sich den walt engesten , loup von den esten rîset ûf die heidene : den leiden riffen bin ich gram und der winterzît alsam . sumer , sumer süeze , schoene ich geleben müeze , daz ich manic vogellîn grüeze ! der ich hân dâ her gesungen , diu ist ein kluoge dienærinne : nâch ire minne hân ich vile gerungen . gelungen ist mir niht an ir , wan si wolte guot von mir . sumer , sumer süeze , als rîche ich werden müeze , daz ich beschiuhe ire vüeze ! sô wær mîn singen gar wole behalten , dâr zuo neme mich diu kluoge , diu nâch dem pfluoge muoz sô dicke erkalten , schalten den wagen , sô er gestât : des meiers hof si gar begât . sumer , sumer süeze , vür winter ich dich grüeze , ich schuohe ir niht der vüeze !