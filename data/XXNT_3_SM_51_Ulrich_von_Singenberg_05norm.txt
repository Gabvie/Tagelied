vrouwe , ich wære gerne vrô : daz mac âne iuwer helfe niht gesîn . wê , wie wære iuch danne sô ? dâ ist niht an , nimet ander troestær danne mîn ! unze got en|kan mich niht getroesten wan ir eine . lât solichen spot , daz|is|wâr ich ahte ûf iuwer klaffen harte kleine ! nein , vile süeze vrouwe , nein , stætem vriunde sol nieman alsô gar versagen . wenne wart ich des enein , daz ich iuwer swære wolte helfen tragen ? wizzent , daz ich wirde vür , wirdet si von iuch niht ringer , ich sage iuch ez baz , durch soliche nôt verlüre ich niht den kleinen vinger . ir sulet solichen spot verbern ! jô hât mir der ernest gar den schimpf genomen . nû , wes sol man iuch gewern , daz ir sprechent , daz iuch swære sî benomen ? des kan ich iuch wole gewîsen , nemet ir mich ze râte . verdenke ich mich , alse ich doch sol , sô volge ich iuch des râtes spâte . daz mîn rât und ouch mîn klage iuch sô kleine wiget : waz tuot mir anders wê ? zürnent ir , obe ich versage daz mir niene en|kumet , sô willt des zornes mêr . sît nû zorn niht vrümet , sô süene ich gerne ûf iuwer güete . ich hân gesworen , daz ich vore lôser manne tucke mich behüetete . boeser tucke ist mir niht kunt , ich hân iuch gedienet âne valschen wanc ! wær ez wâr , daz iuwer munt gegen mir sprichet , des sage ich iuch gerne danc . hülfe ez iht , ich swüere iuch , daz ich niht kan wan die rihte . sô sulet ir niht verkunnen iuch dâr|umbe guoter zuoversiht .