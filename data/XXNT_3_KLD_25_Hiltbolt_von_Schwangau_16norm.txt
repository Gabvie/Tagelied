ô|wê ich armer , wie sol ich nû werben , sît ich ir niht sol entbieten mîn senendez klagen nû muoz ich swîgente leider verderben , wan ich ir niht mînen kumber mac selbe gesagen . doch en|wile ich niht der triuwen verzagen , en sî ire holt ; alsô muoz ich ersterben . swîget der munt , sô wile in dem herzen ich ez tragen . si mohte mich underwîlent doch grüezen daz ir doch nieman verkêrte als ez ir gein mir stât . ich was gewon von ire worten vile süezen , daz si mich gruozte : nû en|weiz ich , wâr umbe si ez lât . ich entgelte des daz mîn herze si hât ze|der bezzisten erwelt ; daz wile ich gerne büezen , swenne mîn stæte und ire êre und ire schoene zergât . mîn grôzeste leit mohte si lîhte wenden , ein halbez wort dûhte mich von ire süeze unde guot . ruochte si mir daz ze gruoze gesendet , dâ von wær ich iemer rîche unde hôhe gemuot . mîn edeliu vrouwe ist sô gar niht behuot , si mohte mir wole die vröuwede verenden . ûf ire genâde muoz warten ich , wenne si ez tuot .