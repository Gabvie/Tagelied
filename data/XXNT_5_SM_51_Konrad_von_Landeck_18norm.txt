helfent grüezen mir den meien , der sô lobelîchen schônet anger , heide ûf berc und in dem tal . wir solen tanzen , springen , reichen , sît der walt ist wole bedonet : dâ hânt vogellîn vröuwederîchen schal . velt und ouwê stênt geblüemet , manic sunder varwe ist dâ : wîz brûn , gel , rot grüene , wîzvar blâe , dâ sich nahtegal der zît in sange rüemet . daz diu nahtegal wole singet , daz geblüemet stêt diu heide , des habe ich ze vröuwede enkeine war . ein vröuwede in mîn herze dringet : vrîer herzen ougenweide , und ouch lîbes ougen weident dar . diu vröuwede ist sô liep , sô hêre , daz si vröuwet herze unde lîp . daz sint schoeniu , minniclîchiu wîp : nâch der vröuwede sinne ein man , an der lîtere . ein wîp ich ze vröuweden minne , mir ze trôste , mir ze heile , mir vür allez ungemüete ein dach . der vile reinen , stæten sinne vrîent si vore allem meile , sô daz si ire wîpheit nie gebrach . got hât wirde und êre beide sæliclîche an sî geleit : schoene varwe , niht von gunderfeite , hât iz lieplich anegesiht , mîn ougenweide . wole den vröuwedegebenden wîben , die mit zuht in hôchgemüete wîplîche mannes vröuweden spiegel sint ! wole ir reinen , süezen lieben , wole ir rehten wîbes güete , dâ von langez trûren sâ verswint ! wîbes güete heilet smerzen , der uns dicke nâhe lît . wîbes güete uns rehte vröuwede gît , wîbes güete ist heiles hort in mannes herzen .