minne gebiutet mir , daz ich singe unde wile niht , daz mich iemer verdrieze , nû hân ich von ir weder trôst noch gedinge unde daz ich mînes sanges iht genieze . si wile , daz ich iemer diene an soliche stat , dâ noch mîn dienest ie vile kleine wac , unde al mîn stæte niht gehelfen mac . nû wære mîn reht , mohte ich , daz ich ez lieze . ez stêt mir niht sô . ich en|mac ez niht lâzen , daz ich daz herze von ir iemer bekêre . ez ist ein nôt , daz ich mich niht kan mâzen : ich minne si , diu mich dâ hazzet sêre , und iemer tuon , swie ez doch dâr umbe mir ergât . mîn grôziu stæte mich des niht erlât , unde ez mich leider kleine vervâhet . ist ez ir leit , doch diene ich ir iemer mêre . iemer mêre wile ich ir dienen mit stete und weiz doch wole , daz ich sîn niemer lôn gewinne . ez wære an mir ein sin , ob ich dâ bæte , dâ ich lônes mich versehe von der minne . lônes hân ich noch vile kleinen wân . ich diene ie dar , dâ ez mich kleine kan vervâhen , - nû liez ich ez gerne , mohte ich ez lâzen - ez wellent durch daz niht von ir mîne sinne . mîne sinne wellent durch daz niht von ir scheiden , swie si mich bî ir niht wile lâzen belîben . si en|kan mir doch daz niemer geleiten : ich diene ir gerne und durch sie allen guoten wîben . lîde ich dâr under nôt , daz ist an mir niht schîn . diu nôt ist diu meiste wünne mîn . si sol ire zorn dâr umbe lâzen sîn , wan si en|kan mich niemer von ir vertrîben .