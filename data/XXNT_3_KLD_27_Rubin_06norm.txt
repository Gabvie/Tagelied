ob allem lîbe liebiu vrouwe , lêre , wie sol ich der niuwen werelte gebâren ? zuht und vröuwede hiez man wîlent êren , dô die wolegemuoten liute wâren , gemeiniclîche man dô von der minne sprach , mit ganzen triuwen man die vrouwen gerne sach . der dinge pflac man bî den alten . daz wile ich noch , vrouwe , ob dû|ez gebiutest , halten . en weiz niht , ob diu liebe daz erkenne dazz|ich ire lop mit triuwen lange singe . in ire ôre brâhte ich ez eteswenne : ich en|weiz , wie ich ez in ire herze bringe , si hât sô vile der reinen guoten wîbes site , wan eht an einer bete der ich si lange bite . der ist si herte und unbekêret . ô|wê daz|es ir güete niht genâde lêret .