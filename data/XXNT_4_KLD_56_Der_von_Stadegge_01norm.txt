winter und diu vrouwe mîn , waz leides habe ich iu getân , daz ir mich alsus lâzet sîn âne vröuwede und âne lieben wân ? nebel , snê und rîfen die verklagete ich wole : mîde ich iuwern schoenen lîp , daz sint diu leit diuch von iu dole . werbe ich niht mit triuwen gar umbe ire vile minniclîchen lîp , sô en|gespriche ich niemer wâr . si ist mir liep vüre alliu wîp : wolte got , wær ich ir liep vür alle manne ! mîn herze ist ir mit triuwen bî und kan daz nieman understân . wer gap iu sô schoenen lîp daz er iu gap niht güete mêr ? ze|wâre ir sît ein müelich wîp , daz ir den liuten tuot sô wê . ir müget den tôren twingen alse ir twinget mich , daz er vergizzet sîner zuht und alse unschône richet sich . ane güete ist schoene ein wiht . ez ist prîs swelich wîp si beide hât ; wê wie liebe dem geschihet des genâde ein sô guot wîp gevæhet sô daz sîn liep , sîn leit ir nâch ze herzen gê . wîbes schoene troestet wole , sô vröuwet ire güete dannoch mêr .