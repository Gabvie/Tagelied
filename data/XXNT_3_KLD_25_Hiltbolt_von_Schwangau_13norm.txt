daz herze ist mir nâch vore leide verswunden . mir hât versagen mîne vröuwede verkêret und mînen muot niuwan trûren gelêrt , wan ich nû hân ire ungenâde bevunden . daz tuot mir leit unde wê ze allen stunden . mîn ungelücke ist mit sorgen gemêret : mich hânt ire wort als unsanfte versêret , daz ich niht mohte überwinden die wunden . swenne ich genâden ie gein ir gedâhte , sô vröuwete mich ire schîn in dem muote . sô entvienc ab mir mîn rede sô gar ze ungote , daz ich erschrac und an trûren mich brâhte . ouwê sô vorhte ich daz ez sî versmâhte : sô hæte ich sorge als ein kint ze der ruote , wîc gein ire hulden mich alsô behuote , daz|si iht von zorne sich an mir vergâhete .