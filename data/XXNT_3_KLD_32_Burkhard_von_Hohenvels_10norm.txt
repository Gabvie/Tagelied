si gelîchet sich der sunnen , diu den sternen nimet ire schîn , die dâ vore sô liehte brunnen . alsus nimet diu vrouwe mîn allen wîben gar ire glast , sint si ouch deste unschoener niht . êre ist ir , si ist niht ire gast . alle tugent si gar zündet , daz der werelte vröuwede kündet . dâ von man ire prîses jihet . dô mîn wilder muot vile tougen streich nâch vröuwede in alliu lant , dô lûhten ire liehten ougen : er vuor dar ; dâ von si in bant mit ire stæten wîbes zuht . ich viel mit im in den stric . wir hân von ir keine vluht , wir hân aber den gedingen , daz ire spilenten ougen swingen unde uns werfen einen blic . dô mîn muot sît wolte vliegen alse ein valke in vröuweden gire , sô mohte er si niht betriegen : er muose aber wider ze ir , von der er verstolene vlouc : er vorhte , si næme ez war , obe er si mit wandel trouc unde er anders wolte denken . dô dûhte in , si solte wenken : alsô swanc er wider dar .