hei , schoener gruoz ! hei , lôser ougen blic ! ô|wê , vile minniclîchez lachen ! wie hant ir mich sô gar verlâzen und verkoren ! ich bin gevallen in der sorgen stric von den vile schadelîchen sachen , daz ich iuch sunder mîne schulde hân verloren . vile sælic wîp , gar unverschulde lîde ich dînen zorn . sol der an mir gewinnen wernden sige , daz tuot mîn leben alsô verswachen , daz ich vile lieber wolte sîn noch ungeboren . guot wîp , sît ich dîn künde allrêrest gevie , sît wær dû mir in mînem muote daz liebeste liep ze|der werelte aleine und keinez mêr . nâch dir gewarp ich offenbâre nie : diu zuht was ie in mîner huote . noch en|bin ouch niht der einer ( daz ez in übel ergê ! ) , die sich von wîben rüement anders , danne in wole anste . durch dich sprach ich lobe allen wîben ie , durch dich gedâhte ich ir ze guote , durch dich tete mir ire êre wole , ire laster wê . got weiz wole , ich en|verdiente nie den haz , den dû âne alle mîne schulde , viel liebest alles liebes , hâst an mich geleit . durchliuhtic mîner ougen - , sît ich den unverschulde dulte , sô tuo|ez durch wîbes güete und swende mîne leit . gip mir her wider , des mich beroubet hât dîn werdicheit , des ie mîn senentez herze gernte was : ich meine dîn wünnebernde hulde , die dû mir hâst muotwillet âne reht verseit .