swie wole diu heide in maniger varwe stât , sô wile ich doch dem walde jehen , daz er vile mêr wünniclîcher dinge hât , sô ist dem velde baz geschehen . sô wole dir , sumer , alsô maniger hövischheit ! sûmer , daz ich iemer lobe dîne tage , troeste mit trôste mîne klage . ich sage dir|ez ûf genâde : diu mir ist liep , der bin ich leit . ich wile der guoten niht vergezzen noch en|sol , diu mir sô vile gedanke nimet . die_wîle ich singen wile , sô vinde ich iemer wole ein niuwen lop , der ir gezimet . nû habe ir diz vür guot : sô lobe ich danne mêr . ez tuot in den ougen wole , daz man si sihet , und daz man ir vile tugende jihet , daz tuot wole in den ôren . sô wole ir des und wê mir , wê ! si vrâgent unde vrâgent aber alze vile von mîner vrouwen , wer si sî . daz müejet mich sô , daz ich ez in allen nennen wile , sô lâzent si mich doch danne vrî . genâde und ungenâde , dise zwêne namen hât mîn vrouwe beide und sint ungelîch : der eine ist arn der ander rîche . der mich des rîchen irre , der müeze sich des armen schamen . die schamelôsen , liezen si mich âne nôt , sô hæte ich weder haz noch nît . nû muoz ich von in gân , als diu zuht gebôt , ich lâze in laster unde strît . dô zuht gebieten mohte , wie schuof si ez sô : tûsent werten einem ungevüegen manne , unz er schône sich versan , und muose sich versinnen , sô vile was der gevüegen dô . ich hân diu mære durch diu ôren mîn vernomen ze tal unz in daz herze mîn . mîn bote ist mir mit brâhten sorgen wider komen , daz wirdet an mînen vröuweden schîn . nû sagen mêr von minne , wie vile guot sî sî , des geloube ich niht , wan allez daz ich wile . ire lop hât von mir endes zil . daz was ir ie mit triuwen nâch gote vore allen dingen bî .
