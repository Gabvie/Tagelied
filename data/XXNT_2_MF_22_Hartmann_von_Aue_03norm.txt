ich sprach , ich wolte ir iemer leben , daz liez ich wîte mêre komen . mîn herze hæte ich ir gegeben , daz hân ich nû von ir genomen . swer tumben antheiz trage , der lâze in êr der tage , êr in der strît beroube sîner jâre gar . alsô hân ich getân . der kriec sî ir verlân , vür dise zît wile ich dienen anderswâr . ich was ungetriuwen ie gehaz : nû wolte ich ungetriuwe sîn . mir tete untriuwe verre baz , danne daz mich diu triuwe mîn von ir niht scheiden liez , diu mich ir dienen liez , nû tuot mir wê , si wile mir ungelônet lâzen . ich spriche ir niuwan guot . êr ich beswære ire muot , sô wile ich êr die schulde zuo dem schaden hân . waz solte ich arges von ir sagen , der ich ie wole gesprochen hân ? ich mac wole mînen kumber klagen und si dâr|under ungevlêhet lâzen . si nimet von mir vür wâr mînen dienest manic jâr . ich hân gegert ire minne und vinde ire haz . daz mir dâ nie gelanc , des habe ich selbe undanc . dûhte ich si sîn wert , si hæte mir gelônet baz . sît ich ire lônes muoz entbern , der ich manic jâr gedienet hân , sô müeze mich doch got gewern , daz ez der lieben müeze ergân nâch êren unde wole . sît ich mich rechen sol , daz|is|wâr daz sî , und doch niht anders wan alsô , daz ich ire heiles gân , baz danne ein ander man , und bin dâ bî ire leide gram , ire liebes vrô . mir sint diu jâr vile unverloren , diu ich an si gewendet hân . hât mich ire minne lôn verboren , doch troestet mich ein lieber wân . ich gerte nihtes mêr , wannen müese ich ir als êr ze vrouwen jehen . manic man nimet sîn ende alsô , daz im niemer guot geschihet , wan_daz er sich versihet , daz ez sule geschehen , und tuot in der gedinge vrô . der ich dâ her gedienet hân , durch die wile ich mit vröuweden sîn . doch ez mich wênic hât vervâhen . ich weiz wole , daz diu vrouwe mîn nâch êren lebet . swer von der sîner strebet , der habe im daz . in betrâget sîner jâre vile . swer alsô minnen kan , der ist ein valscher man . mîn muot stêt baz : von ir ich niemer komen wile .