daz ich den sumer alsô mæziclîchen klage , - walt unde bluomen die sint gar betwungen - daz ist dâ von , daz sîn zît mir noch her hât gevrümet harte kleine umbe ein wîp . vile lîhte gevröuwent si die liehten tage , den dâ vore ist nâch ire willen gelungen . mac mir der winter den strît noch gescheiden hin ze ir , der ie gerte mîn lîp , sô ist daz mîn reht , daz ich in iemer êre , wan mîner swære wart nie mêre . ô|wê , ze|wiu lât mich verderben diu hêre ? diu heide undoch der vogel sanc kan âne ire trôst mir niht vröuwede bringen , diu mir daz herze und den lîp hât betwungen , daz ich ir niht vergezzen mac . swie vile si gesingent , mich dunket ze lanc daz bîten . durch daz verzage ich an guoten gedingen . dâ muoz ich durch nôt von verderben von ir , wan mir nie wîp sô nâhe gelac . swenne si wile , sô bin ich leides âne . mîn lachen stât sô besunnen der mâne . doch was genuoc grôz her mîn vröuwede von wâne .