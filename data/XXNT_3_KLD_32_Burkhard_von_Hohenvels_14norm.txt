niden lîden muoz diu reine durch ire minniclîchen lîp . schelten gelten kan si kleine , sît ir weder man noch wîp arge wârheit mac gesprechen . si ist sælden sundertriutel . in der wurzgarten kan si brechen ire rôsen , ire bluomen , ire tugentvürhtic kriutel . süeze grüeze kan si teilen , minniclîchen umbe sehen . minne sinne wile dem geilen , dem si liebe wile verjehen unde im die mit triuwen kündet : daz|ist wunsch und niender breste : wan ez vröuwede in mundes herze entzündet , diu vloeget gelîche dem zîtvogl in dem neste . ringe swinge sîn gemüete , der der minne dienen wile . swære mære swênt ire güete , ez gît kurzewîle vile , sô daz herze die ougen lêret sînes vriundes ougen lücken , muot ze muote , sîn gein sinne kêret : ire wehselgedenken daz kan sich nâhe smücken . lerne gerne wole gevallen reinen wîben , junger man . eine meine vore in allen , sô verst ûf gelückes ban unde ouch in der sælden huote ; unprîs der wirdet dir wilde . guot wîp in eines jungen mannes muote diu entwirfet dem sinne vile tugentlîchiu bilede . vrouwe , schouwe junge liute , merke , wente bescheidenheit êre lêre , sich : den trûte , kunne er sîn mit zuht gemeit unde ouch minne stelen tougen , der mac dir vröuwede bringen . swinc im lieben|des sinnes ougen , sô lernet dîn wünschelgedenken vroelîche springen .