loupgras bluomen vogel singen klage ich und den grüenen klêr die der winter wile getwingen und dâr zuo der kalte snê . noch klage ich ein ander swære , daz mir diu vile sældebære âne schulde tuot sô wê . ô|wê daz diu reine güete mîne swære nie bevant ! des ist mir niht wole ze muote . wîhest mîn dienest sô bewant ! daz ich ir niht mînen kumber klagete , ich gouch , ich toere ich tumber , und doch twingent mich ire bant ! hêrre got , dû gip die sinne der vile lieben vrouwen mîn , daz erkenne , ob ich si minne , hêrre , und durch die güete dîn dû hilf mir daz si bevinde daz ich diente ir ie von kinde durch ire minniclîchen schîn . mîner vrouwen minnestricke hânt gebunden mir den lîp , unde ire liehten ougen blicke . ach genâde , ein sælic wîp , dû hilf mir von mînen sorgen , die mîn herze hât verborgen ; al die swære mîn vertrîp ! wile si mînen kumber wenden , der ich ie daz bezziste sprach , trôst in senentez herze senden , von der ich lîde ungemach ? si verderbet mich gesunden . ach , wer heilet mîne wunden , die si durch mîn herze brach . wesse ich ieman sô getriuwe dem ich klagete mîne nôt ! mîniu leit diu sint niht niuwe . bezzer wære mir der tôt , êr daz ich alsus verdürbe unde ich anders niht erwürbe , êr ich kuste ire munt sô rôt . reine , güete , tugent und êre hât si , der ich dienen wile . in gewan nie vröuweden mêre , si ist mîner ougen spil . swie si mir daz herze twinge , der ich iemer gerne singe , sô ist si doch der vröuweden zil .