den morgenblic bî wahtæres sange erkôs ein vrouwe , dâ si tougen an ire werden vriundes arme lac . dâ von si der vröuweden vile verlôs . des muosen liehtiu ougen aber nazzen . si sprach : ouwê tac ! wilde und zam daz vröuwet sich dîn und sihet dich gerne , wan ich eine , wie sol iz mir ergên ! nû en|mac niht langer hier bî mir bestên mîn vriunt . den jaget von mir dîn schîn . der tac mit kraft al durch diu venster dranc . vile slôze si besluzzen . daz half niht ; des wart in sorge kunt . diu vriuntinne den vriunt vaste an sich dwanc . ire ougen diu beguzzen ir beider wangel . sus sprach ze im ire munt : zwei herzen und ein lîp hân wir . gar ungescheiden unser triuwe mit einander vert . der grôzen liebe der bin ich vile gar verhert , wan sô dû kumest und ich zuo dir . der trûric man nam urloup balde alsus : ire liehten vel , diu slehten , komen nâher , swie der tac erschein . weinendiu ougen - süezer vrouwen kius ! sus kunden si dô vlehten ire munde , ire bruste , ire arme , ire blankiu bein . swelich schiltær entwürfe daz , geselliclîche als si lâgen , des wære ouch dem genuoc . ir beider liebe doch vile sorgen truoc , si pflâgen minne âne allen haz .