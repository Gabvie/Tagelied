wizzest daz ich singen wile daz der werelte mêre vröuwede , swie mîn kumber sî . dû hâst werdicheite vile : dâ hin hân ich lêre . sô ist ein ander ouch dâ bî : daz diu leide , diu der minne pfliget , mir alsô gewalticlîchen an gesiget . reiner wîbes êre wîp nie mêr gewan : daz ist allez dâ von ich gesingen kan . ich wile , sælic vrouwe , dir minniclîchen singen : anders sô entsünge ich niht . dû bist ungenædic mir : vür den ungelingen daz mir leit von dir geschihet wile ap ich dîn lop ze vröuweden nemen , wile dich dâ bî mîner sorgen baz gezemen . muoz ich von den dingen âne vröuwede sîn , sô bin ich unschuldic , sô ist diu schulde dîn . sæliclîche dem geschihet des sich underwintet gar ein wole bescheiden wîp , der man guoter dinge jihet : waz den sorgen swindet ! ein sô reines wîbes lîp , dâ muoz triuwen vröuwede und êre sîn . hilf mir beiter herzeliebe vrouwe mîn , sît man|ez allez vindet daz ich hân geseit gar an eines reinen wîbes werdicheit .