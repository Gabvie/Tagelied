nû haben wir gewehselt wole : wir haben leit gegeben umbe hôhen muot . uns tete êr winter sorgen vol , nû mac man vroelîche leben den sumer guot . man sihet sô manige schoene , sô hoeret man der vogellîn süezen dô|ne . ach , solte ich gân mit mînem liebe wole|getân an ein heimelîche grüene ( - ) ! sô bræche ich loup , gras , vile klê : ich wolte ein bette machen von schoener vâr , die wangerstolz von Camandre , daz kulter maniger sachen von bluomen schar . sô spreche ich : liep , nû schouwe daz bette vîn . vile minniclîchiu vrouwe , nû ruoche mîn , daz mir zergê senelîcher pîn ! ich vürhte , daz si spreche : des mac niht sîn . doch wolte ich umbevâhen si , wer wolte mich des wenden ? dâ wær nieman . sô würde ich lîhte sorgen vrî : si en|mohte mit linden henden mîn niht erslân . wir muosten lîhte ringen : sô solte ich wole hin an daz bette si swingen ; sô würde ez vol der wünnen , der ich wünschen sol , wan ich ire stætez vremeden sô kûme dole .