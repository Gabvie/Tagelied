ich wile aber singen , wan ez ist mir in dem muote , sît diu nahtegal geswigen ist . des kan mich betwingen diu vile hêre und diu vile guote , der an wîbes êren niht gebristet . mich vröuwet wole , daz ich singen sol alsô liebem wîbe . nâch ire minniclîchem lîbe grôzen jâmer ich vile senenter dole . swer mir daz verkêret , daz mich jâmert nâch der süezen , dem ist rehtez herzeliep unkunt . der hât sich entêret : wie kan er die sünde gebüezen , die verdienet hât sîn schuldic munt ? er weiz niht , daz mîn herze sihet in ein paradîse , swanne ich die gedanke wîse nâch ir , der man hôher êren jihet . mich hât liep gedinge in den vröuweden her behalten , daz ich bin vore leide ein teil behuot . daz ist mîn gelinge , wan ich wile ir gerne walten : dâr zuo stiuret mich mîn vrîer muot , den ich hân , und ein lieber wân daz ich wole gedenke , wæret ich mir trûren krenke : man sol ûf genâde vrô bestân ! vröuwede ist alsô tiure und als edel und sô hêre , daz si kûme ieman vergelten kan . vröuwede ist sô gehiure , man hât vröuwede vrume und êre : vröuwede stêt gar lobelîchen an . vröuwede ist wert , swâ liep liebes gert : liep kan leit vertrîben . liebiu vröuwede lît an wîben : wole im , swer dâ liebes wirdet gewert ! mohte ich vröuwede vinden , rehte vröuwede , als ich si meine , sô wær ich ze|der werelte ein sælic man . sô muoste an mir swinden leit , und wolte mich diu reine minnen als ich mich ire minnen gân , sô wolte ich allrêrest vröuwen mich mit den vröuwedenrîchen : nieman kunde mir gelîchen . man sol ûf genâde vröuwen sich !