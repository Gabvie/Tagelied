ich vröuwe mich gein dem meien nihtesniht , ich en|getrûrete ouch nie niht gein des winters zît . sol aber mich ervröuwen ihtes iht , daz sol tuon ein wîp an der mîn vröuwede lît . sol ich trûren , daz kumet von ire schulden . senfter wolte ich dulten den tôt , êr ich entbere ire hulden . sie sprichet vile , sie sî mîn vriunt gar guot unde en|wil doch niht tuon des mîn herze gert . wâ bî sol vriunt erkennen vriundes muot ? vriunt sol sîn gên vriunde , daz er werde gewert . vrouwe , bist dû mîn vriunt , daz lâ schînen . werde , liebe mîne , sprich jâ , sô lebe ich sunder pîne . man seit , in himelrîche si vröuweden vile , swes den man gelüstet , diu vröuwede sî im nâh . durch iren willen ich dar komen wile . wirdet sie mir niht hier , sehet , sô wirdet sie mir dâ . mohte ab mir ire hulde hier noch werden , ich belibe ûf erden alhier : got lieze ich dort die werden .