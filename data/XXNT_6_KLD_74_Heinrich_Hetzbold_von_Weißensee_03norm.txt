ô|wê mînes herzen daz twinget diu süeze ! wer mac gebüeze sô gar senden pîn ? neinâ , mîn zertel , lâ dich noch erbarmen mich senden armen , tuo helfe mir schîn ! mir ist verswunden gar helfe unde trôst , ich bin mit blicken sô vaste gebunden . al solicher wunden wart ich nie erlôst . waz solte ein wîp alsô zart , si entwünge , daz man doch sünge vile ire werdicheit ? waz solte ein munt alsô rôt , er en|lache , dâ von doch swache vile sorge unde leit ? waz solten wangen sô gar rôsevar , siu en|hetten vriunde den muot sô bevangen , daz in erlangen doch muoste aber dar ? swâ genâde wonet , sehet dâ sol man si suochen : wile sich|es geruochen , der warte ich aldâ . man sol die schoene niht loben âne güete ; got sî behüete , die sint ir vile nâh . müeste ich ir künde noch gar mînen muot , sô en|wart ûf erde nie grôzlîcher sünde , daz liep gein vriunde niht vriuntlich enttuot .