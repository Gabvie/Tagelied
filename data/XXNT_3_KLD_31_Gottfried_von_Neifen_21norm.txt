lop von manigen zungen wart dem meien hiure gesungen von den vogeln durch den grüenen walt . die hât nû betwungen unde jâmerlîche verdrungen rîfe , snê, dâr zuo der winter kalt . des vile manic herze trûric stât . dâr zuo trûret ouch daz mîne nâch dem vröuwedeberndem schîne der von ire vile rôtem munde gât . mir was vröuwede entsprungen . leider nû ist mir niht gelungen an der lieben diu mîn hât gewalt . wær mîn sanc erklungen ir , sô müeste ich widerjungen : sus bin ich in sorgen worden alt . vrouwe minne , gip mir dînen rât , oder ich lebe in senendem pîne . vrouwe , ûf die genâde dîne diene ich dir , swie|ez mir dâr umbe ergât . ich hân mîne stunde vile gerungen nâch dem munde der sô lieplîche ist , durhliuhtic rôt . daz mir nie en|kunde werden heil mînes herzen wunde , dâ von lîde ich senenter sende nôt . minne , sich , dû lâst mich trûric gân . trôst , der sælden übergülte , vrouwe , gebet mir iuwer hulde , wan ez muoz doch an iu eine stân . obe ire trôst mir gunde daz ein kus die nôt entbünde die diu herzeliebe mir gebôt , und sich underwünte liebe und dâr an niht erwünde , sô geschiete ich noch von senenter nôt , die ich von der herzelieben hân gar âne alle mîne schulde . vrouwe , sende nôt ich dulte . nû durch got , waz hân ich iu getân ?