wie sol ich sælic wîp den liuten nû gebâren , daz ich müge ire nâchrede wole gestillen , sît_daz in sin noch lîp niht kan gelîche varen , daz ir doch viere hæten einen willen ! nieman sihet gelîches iht : in allen rîchen vindet man niht zwei gelîchen . er wære ein sælic man , der daz kunde bediuten waz iegelîches mennischen herze minne ; des ich leider niht kan ; wan ûz der werelte liuten vindet man niht zwêne mit gelîchem sinne . zwein ein man niht dienen kan : nieman in allen mac eben wole gevallen . wie sol ich danne leben , dich mîne zuht niht stoere und doch die meisten volge niht verspaten ? den rât sulet ir mir geben ; wan ich daz dicke hoere , swer selbe en|kan , der suoche wîse râten . wîser rât vile volge hât ; swer volget wîsen , der muoz mit êren grîsen . wîsheit ist mir ze snel , doch hoere ich wîse sprechen , daz guotlîche offen gruozziere die vrouwen . diemuot ist lobes heil , ire triuwe sol niht brechen , siu sulen sich zühticlîchen lâzen schouwen . swacher rât ze winster gât : tugent sol glesten den vriunden und den gesten . swelich wîp die sinne treit die valsch niht hât gemeilet , diu wirdet geprîset nâch der wîsen lêre . swâ sich bescheidenheit in wîbes herzen geilet , diu zwîget unde vrühtet sælde und êre lûter muot ist wîben guot ; scham ist ein krône , diu zieret vrouwe schoene .