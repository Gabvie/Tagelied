guot wîp , ich bite dich minne , ein teil durch daz , sît ich dir niht gebieten mac . dû gip mir die gewinne , daz ich baz an dir gelebe noch lieben tac . snel vür mich - wilder danne ein tier - mac mir dîn helfe entwenken . wilt an triuwe gedenken , sælic wîp , sô gîst ein liebez ende mir . dû treist sô vestez herze ûf mîn verlust . wie sol der site an dir zergân ? einem mûzervalken , einem terzen , den mac brust niht baz danne dir diu dîne stân . dîn munt ist ûf den kus gestalt , dîn lachelîchez grüezen mac mir wole gesüezen sûre nôt . sus hât dîn minne mîn gewalt . möhte ich die sælde reichen , diu sô hôch ob mîner vröuwede stêt gezilet ! got muoz ire herze erweichen , sît ez noch der mîner swære niht bevilet . man sihet mich alze selten geil . ein vlins von donerstrâlen mohte ich ze allen mâlen hân erbeten , daz im der herte entwiche ein teil . ire wengel wole gestellet sint gevar alsam ein touwic rôse rôt . diu schoene mir wole gevellet , si ist valsches bar . ire ougen bringent mich in nôt . si dringent in mînes herzen grunt : sô entzündet mich ire minne , daz ich von ire liebe entbrinne . an der stat bin ich von der süezen wunt . ir schoene vröuwede machet . durchliuhtic rôt ist ire munt als ein rubîn . swem si von herzen lachet , des sorge ist tôt . si ist mîn spilenter ougen schîn . ire vremede krenket daz herze mîn . ich stirbe , mir werde ire minne . Vênus diu gotinne , lebete si noch , si muoste bî ir verblichen sîn . ich wile des mînen ougen sagen danc , daz si si vunden alsô guot . die ich dâ minne tougen sunder wanc , diu hât gehuohet mir den muot . daz schaffet mir ire rôter munt : ire minniclîchez lachen kan mir wole gemachen hôhen muot , dâ von mir wirdet ein vröuwede kunt .