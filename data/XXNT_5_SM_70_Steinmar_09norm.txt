nû solte ich die schoenen zît grüezen , die der meie gît nû muoz ich in senenter swære worgen . mich vröuwet niht der vogelsanc , alliu zît ist mir ze lanc : nâch der lieben minne muoz ich sorgen . mich hât entzunt ire rôter munt mit der minne viure . daz bedwinget , swen si wile , und ist doch gehiure . schône , schône , schône , schône , troeste mich : lâ mich , vrouwe , erbarmen dich ! swer herzeliep ie gewan , ez sîn vrouwen alterman , der sol sich genædiclîche erbarmen . er sol biten über mich , daz si tweie tugentlich und si troeste mich vile senden armen . der sunnen schîn der vrouwen mîn schône ich wole gelîche . wirdet mir dâ bî güete erkant , sehet , sô bin ich rîche . schône , schône , schône , schône , troeste mich : lâ mich , vrouwe , erbarmen dich ! ez mohte in die velsen gân , daz ich her gevlêhet hân , unde mohte ouch harten vlins gelinden . wær ire herze ein anebôz , sô ist mîn klage doch sô grôz , daz ich wole genâde solte vinden . des meres grunt dem mohte kunt sîn mîn langez wüefen , sît mich an der minne tore nieman hoeret ruofen : schoene , schoene , schoene , schoene , troeste mich : lâ mich , vrouwe , erbarmen dich !