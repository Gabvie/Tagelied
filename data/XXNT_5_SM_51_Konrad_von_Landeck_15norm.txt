diu zît ist sô wole gestalt , man sihet durch daz gras ûf dringen vîol unde rôsen rôt . dâ bî loubet uns der walt , sô gehoert man die vogel singen süeze , als in diu zît gebôt . in dem süezen touwe gegen der sunnen schîne glenzet manic blüemelîn . in der wünniclich aneschouwe sol diu werelt in vröuweden sîn . mîn gemüete swebet hôhe , dô diu minne mîne vrouwen lieplîche in mîn herze slôz . ich was ir ze sehen vrô : dô ich dar begunde schouwen , des vile wênic mich verdrôz . sus liez ich sich weiden mîniu ougen dar : diu mit vröuweden nâmen war der vile lieben , niht der leiden , diu ist alles wandels bar . minne , vrouwe , erkenne daz , daz ich in sô stætem herzen und in triuwen minne ein wîp , der ich selten nie vergaz , swie daz mir doch weget smerzen ire vile sælderîcher lîp . süeze minne , swache mir die selben nôt , wende ouch mîner vröuweden tôt ! hilf , daz mir in liebe erlache ( ...) ire munt sô rôt . solte iz rôselehter munt und ire minniclîchez grüezen lachenlîchen meinen mich , sô vünde ich der sælden vunt an der minniclîchen , süezen : gienge ez mir sô sæliclîche ! ach , daz diu vile guote solte bî mir sîn , tougen nâch dem willen mîn , unz ich gar nâch mînem muote dâhte ire rôten mundes schîn ! swer ein liep in herzen hât tougenlîchen wole verborgen , der ist sæliclîche gewert , ob er valschez triegen lât und in triuwen kan besorgen , ob er rehter liebe gert . er sol âne wanken herzeliebes gerne und unstæten muot verbern : kan er liebe lieplîche danken , minne wile in liebes wern .