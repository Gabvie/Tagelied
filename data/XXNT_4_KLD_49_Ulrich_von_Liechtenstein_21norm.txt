ô|wê des , ich hân verloren daz von mir ist unverkoren iemer mêr vröuwede und mîne bezzisten tage die sint hin mit senenter klage . ach ouwê , sol mîn leben klagenten sorgen sîn gegeben , solichiu nôt ist der tôt . dar mîn dienest was bereit mit vile reiner stæticheit mîne tage , dâ ist leider lônes niht , noch ist lônes zuoversiht . wê der klage unde ouwê . hæte ich doch noch wân als êr , sô mohte ich vröuwen mich . dôz ire güete an mir begie , daz si mich ir dienen lie mîne zît , dô müeste ich von schulden jehen daz mir wære wole geschehen âne strît . nû ist sô kranc ire lôn unde ire habedanc , daz ez mir schadet und ir . mich müejet daz ich mîniu jâr hân vertumbet alsô gar durch ein wîp diu mir niemer einen tac volliclîche vergelten mac , sît ire lîp unde ire muot ist nû niht als êr sô guot , dô si mich brâhte an sich . si was endelîchen guot , bî der schoene wolegemuot , dô ich mir nam ze trôste ire werden lîp . dem dienete ich vür alliu wîp mit der gire , des ire name was gehuohet âne schame . nû ist ire danc alze kranc , daz ist mîn klage alle tage .