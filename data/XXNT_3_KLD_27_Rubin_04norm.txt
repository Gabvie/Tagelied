vile lieber sumer , swaz ich ie dich hân gelobet und dînen süezen vogelsanc , daz vrumet mich leider anders nie wan als vile , daz mich dô der winter niht betwanc . swaz ich der vile lieben her gedienet hân , wie kleine ir daz ze herzen gienc ! alsô hât mich betrogen ein minniclîcher wân . nû triege eht dar ! en wile|ez niht abe gestân . wie gerne ich wunschte , würde ez wâr daz mîn sanc der vile reinen süezen würde wert , der ich dâ singe mîniu jâr und ouch sô rehte lange ire lônes hân gegert . minne sunder widerminne zwischen zwein daz heize ich niht geminnet gar . mîn langez jâ daz was ie der vile lieben nein, swie doch ire güete vür ire herte schein .