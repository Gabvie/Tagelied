si jehent , ich habe doch vollen teil der werelte volge und ouch die kunst : wâr|umbe ich swîge und niht en|singe als wîlent êr ! si redent ire zuht , got gebe in heil und daz ez engegen liebes gunst baz danne mir noch gelungen sî ze lezzeste ergê . ich en|zwîvel niht , und wüesten si , wie rehte kranc dâr an gewesen ist mîn gelinge , si stüenten mir des alle bî daz ez mir nôt tuot , daz ich swîge und niht en|singe : sus wunder nieman , ob ich sanges abe gestê . als mir in die gedanke kumet , waz ich ire liebe schaden habe , durch die mîn herze senelîchen kumber treit , und mich daz nie niht hât gevrumet , wan_daz ich bin gewahsen abe an vröuwede , diu der werelte ie was von mir bereit , sô wirde sinne und witze bar : wie mohte ich danne gesingen ûz sô trüebem muote ? mîn neme ire helfe bezzer wâr , daz mir doch eteswaz von ir beschehe ze guote , sô ist mîn vröuwede und al mîn singen hin|geleit . sît_daz ich nû niht bringen mac der werelte vröuwedenrîchen sanc , daz|is|wâr , sô muoz ouch klagesanges sîn geswigen ! ob ich des ie dâ her gepflac , dâr an sô was mîn witze kranc : daz muoz nû hinnen|vüre von mir geruowet ligen . waz touc ze sange ein trüebez klagen , ein siufteberndez liet , ein vröuwedelôs getüene ? geschihet mir leit , ich wile|es gedagen , kumet liep , mit vröuwedenrîchem sange ich daz bekroene . von dirre zît sô muoz der site an mir gesigen !