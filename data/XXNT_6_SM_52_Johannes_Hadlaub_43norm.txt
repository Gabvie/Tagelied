swem ze muote nâch dem guote sî der erneloene , der bereite sich , des ist zît . wole ûf , knehte , und ouch rehte stolze dierne schoene , lône guote man iu dâ gît . dar kumet manic schoeniu schar : wole im , wole , ( ) swes liep kumet dar ! wan er dicke minnenzige mac im dâ erzeigen : sehet , daz tuot in sorgen bar . in der er|ne pfliget man gerne vröuwede und wilder sinne , wan dâ huote ist niht ze vile . dâ wirdet kosen mit vile lôsen spruchen von der minne , dâr zuo maniger wünnen spil . wê , wie ist er|ne rehte sô guot ! wan sô wole gesellen tuot knappen kluoge wole mit vuoge zuo den diernen schoene : daz vröuwet vür des meien bluot . mohte ich künden maniger stunden mich zuo mîner vrouwen , daz tet mir ouch sorgen buoz . Merker hüeten kan sô wüeten , sô ich si wolte schouwen , daz ich es dicke mîden muoz , swie mîn wünne lît an ir und ich sî sô kûme verber : mîn gelücke maniger stücke iemer alsô bîtet , alde si entbringen|es zemen mir .