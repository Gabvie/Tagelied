ich diene ir sît_daz wir beidiu wâren kint . diu jâr mir sint gar swær gesîn , wan si wac sô ringe mînen dienest ie : si en|wolte nie geruochen mîn . daz wart erbarmente hêrren , den wart ez kunt , daz ich nie mit rede ir was gewesen bî . des brâhten si mich dar zestunt . swie ich was mit hôhen hêrren komen dar , doch was si gar herte wider mich . si kêrte sich von mir , dô si mich sach , zehant : von leide geswant mir , hin viel ich . die hêrren huoben mich dâr , dâ si saz , unde gâben mir balde ire hant in mîn hant , dô ich des bevant , dô wart mir baz . mich dûhte , daz nieman mohte hân erbeten si , daz si mich ire nôt hæte getân , wan_daz si vorhte , daz si schuldic würde an mir : ich lac vore ir als ein tôtman und sach si jâmerlîche an ûz der nôt . des erbarmete ich si , wan ich ez hâte von ir , des si doch mir ire hant dô bôt . dô sach si mich lieplîche an und redete mit mir . ach , wie zam ir daz sô gar wole ! ich mohte si sô reht geschouwen wole|getân , wâ wart ie man sô vröuweden vol ? die wîle lâgen mîn arme ûf ire schôz : ach , wie süeze mir daz durch mîn herze gienc ! mîn vröuwede nie mêr wart sô grôz . dô hâte ich ire hant sô lieplîche vaste , gote weiz , dâ|von si beiz mich in mîn hant . si wânte , daz ez mir wê tet , dô vröuwete ez mich : sô gar suoze ich ire mundes bevant . ire bizzen was sô zartlich , wîplich , vîn , des mir wê tete , daz sô schiere zergangen was . mir wart nie baz , daz muoz wâr sîn ! si bâten si vaste eteswaz geben mir , des si an ir lange hæte gehân . alsô warf si mir ire nâdelbein dort her . in süezer ger balde ich ez nam . si nâmen mir ez und gâben ez ir wider dô und erbâten si , daz si mir ez lieplîche bôt . in senenter nôt wart ich sô vrô . der vürste von Konstanz , von Zurich diu vürsten vile sælic sîn ! der vürste ouch sâ von Einsidelen , von Toggenburc lobelich grap Vriderîch , und swer was dâ und half alt riet , daz man mich brâhte vür si . daz tâten hôhe liute , der vrume Regensberger nâch mîner ger ouch was dâ|bî . und der abbet von Pêtershûsen tugende volhalf mir ouch wole . dâ wâren ouch bî edel vrouwen , hôhe pfaffen , rîtær guot . dâ wat mîn muot vile sorgen vrî . ich hâte ire gunst , die doch niht hulfen mir . hêrr Ruodolv von Landenberc , guot rîtær gar , half mir ouch dar und liebte mich ir . dem die bezzisten helfent , daz vervâhet ouch iht , diu zuoversiht wart mir wole schîn , wan der vürste von Konstanze lobelîche , gereht , und hêrr Albreht , der bruoder sîn und hêrr Rüedge Manessê , die werden manne , hulfen mir vür mîn edelen vrouwen klâr , des maniger jâr nie mohte ergân . ez ist lanc , daz mich von êrst ire wünne vieng und daz ich nie sô nâch ir kan , wan si stalte ungruozlîche sich ie gegen mir , des ich zuo ze ir nie getorste gegân . ich dâhte : sît si niht ruochete grüezen mich , gienge ich vür si , daz wære lîhte sô verre ire haz ! niht wan umbe daz verzaget danne ich . mohte ein herze von vröuweden durch den lîp ûz|gân , ich en|mohte behâhen des mînen niet , sît ich vür die wolegetânen komen bin , von der mîn sin mich nie geschiet . ich hâte ire hant in mînen henden , ach ! ez ist ein wunder , daz von rehten minnen niht in der geschiht mîn herze brach . ach , ich hôrte ire süezen stimme , ire zarten wort , si reiner hôrte , des hât si prîs . sô sach ich ire munt , ire wengel rôsenvar , ire ougen klâr , ire kelen wîz ire wîplich zuht , ire hende wîz als der snê . mir was lieplich wole , unz ich muoz|es dannen gân : mir senendem manne tete daz sô wê . wole uns , daz der klingenbæriger vürste ie wart ! die rehten vart , die vuoren si , den ze hêrren walten , er kan wîse unde wort , der sinne hort , der wonet im bî . sîn helfe , sîn rât , sîn kunst sint endelich . des die wîsen habeten sîn ze hêrren ger , des heizet er bischof Heinrîch .