got hêrre , waz dû wunders an dir selben hâst geschicket ! wie gar dîn vrône almehticheit mit kreften ist verzwicket , diu sich hât verstricket sêr in der êwicheite dîn ! drîvalt in|ein gedrungen unde einlich in|driu gevlohten bist dû : der stric hât allen sîn wærlîchen übervorhten ; nie gedanke mohten gebrechen in die bünde sîn . sunder ende und âne ursprinc was ie dîn lebende majestât , diu sich undermischet hât mit drîn persônen vaste , und ein got ist âne underscheit bî drîer bilede laste ; sich vlahte an ir ein drîvalt rîs ie ze|eineme ganzen aste , der mit sîneme glaste gît endelôser wünne schîn . almehtic schepfær , den ich ob den küningen allen prîse , dû bist ein brûner jungelinc und ein althêrre grîse , der sich ze|einer spîse gît uns vile armen tagelîche ! vleisch unde bluot dîn vaterlîchez wort umbe uns ist worden : diu beide niezen wir durch wâren kristenlîchen orden , sît die juden morden begunden an dem kriuze dich . dîn lîchame der wirdet entvangen sunder pîn und âne schranz , sô daz er belîbet ganz und âne sêr dâ enzwischen : mit sîner wandelunge wir die siechen sêle ervrischen . wir slahten ôsterlîchez lamp , dich ûf den vrônen tischen , dâ ze brôte mischen dîn heilic lîp beginnet sich . got wile ze|jungest sînen tôt verwîzen uns vile armen , durch_daz wir in der helle müezen êwiclîche erwarmen : daz lâ dich erbarmen , erwelte muoter ûz|erkoren ! sîn rôtez bluot er uns ze schaden vore gerihte entbloezet : des lâ von dîner brüste werden blanke milch gevloezet ! hei wie daz verstoezet von uns dâ sînen grimmen zorn ! wie mac ungenâde uns iemer von dîneme edelen sune geschehen , sô dû|in lâst dîn brustel sehen , und er dich sîne wunden ? er wart versêret und dô swanger durch der mennischen vunden : der liebe urkünde sol uns dort von leide tuon entbunden , sô daz ze|allen stunden iht werde an uns sîn tôt verloren . vrouwe aller vröuwede , ich lobe an dir daz dû den got gebære , des tohter und des muoter dû mit ganzer kiusche wære , sô daz dir niht swære was aller bürden houbetlast . den dort im himel niht begreif noch hier daz ertgerüste , der wolte dîn gevangen sîn mit vrîer muotgelüste . wole der engen brüste , dâr|în sich barc der hôhe gast , des almehticheit ist allen starken risen übergrôz ! in dîn herze er sich beslôz mennischlîchen hier besunder , und was ze himel samenthaft sîn goteheit ie dâr|under . sîn wort bî dir ze vleische wart durch dînes geistes zunder : vrouwe , durch diz wunder nie rîches lobes dir gebrast . ûz rôsen brennet man ein wazzer , sô man daz gemêret und einen valschen tropfen anders wazzers dâr|în gerêret , sâ zehant verkêret sîn varwe sich in trüeben schîn . diz wazzer ich gelîche wole rîchelîcher êren vlüejete , die man dâ brennet ûz des edeln herzen tugentbluote : mit des viures glüete daz im diu scham entzündet dâr|în . êre ist alsô lûterlîche geverwet und sô rehte klâr , ob man tiure als umbe ein hâr valschheite dâr|under mischet , daz ire durhliuhticlîcher schîn sich trüebet unde erlischet ; mit gunderfeite man si niht gemêret noch gevrischet : êre den verwischet der niht ire lûter vriunt kan sîn . der nît sîn vahs vile tunkel verwet als ein bleich gehilwe ; swen er besitzet , des gemüete wonet in leides gilwe : sam daz hâr diu milwe kan tougenlîchen wole zerkiun , sus quît er sîn selbes nest der üppiclîche trûret , er machet daz durch vremede süezicheit ein herze sûret , dâr|inne er vermûret lît als ein mâte in einer schiun . wizzent daz ein nîdic herze niemer ruowe wirdet gewar , wande ez sîn gemüete gar ze tôde an vröuweden snîdet , durch_daz diu werden ungelücke schiuhent unde mîdet . wole im der haz durch sîne sælde von dem argen lîdet ! swen der boese nîdet , der wirret sich in heiles rîun . ein vrouwe diu mit kiusche unstæte ûz ire gemüete riutet , und si daz mîdet daz si doch gar inniclîche triutet , diu gît und biutet ire lîbe grôze meisterschaft . mac si ze tougenheite ire minnengernten sîn verkêren , sô daz si mit gebærden wile decheinen man versêren , sô wirdet si mit êren an ire gemüete sigehaft . ez en|kan hôchklunger niht kein lebente crêâtiure sîn , danne ein wîp klâr unde vîn , diu minnevlamme dempfet , und si daz hilet sô daz nâch ir kein wille sî verkrempfet . wole ir diu sus mit reinicheit sich selber ane kempfet ! diu leit unde stempfet in wîplich herze mannes kraft . ûf erde nie kein man gesach sô tougenlîche klôsen , sô wîbes herze in dem diu minne lûzet ane kôsen : si kan mit ire lôsen gebærde ire vriunde beschacken wole . â|hî wie sæliclîchen der mit vröuweden wirdet gerîchet , der si vile reinen winkeldiuben væhet unde erslîchet , diu der strâze entwîchet durch lâge in gar ein engez hol ! ûf den si den roup muoz lâzen , den si verborgenlîchen hielt , swaz si|es vriunden ab gestilet , daz si ze loche tücket , daz wirdet her|wider ûz von in gehelset und getrücket , si giltet kus mit kusse dem si tougen hât gezücket , swâ sich liep gesmücket ze liebe , als ez von rehte sol . zweliv schâchær ze|eines türsen hûse in einem walde kâmen : der veraz er einliv sunder wê die schiere ein ende nâmen . sît begunde er râmen daz sie alle wurden gar verzert . dô werte sich der zwelifte und wolte alsam ein helt gebâren . dô sprach der türse : < dû en|maht nû keiner wer gevaren ! dô dîn zwelive wâren , dô soltest dû dich hân gewert ! dir gelîchet ein geslehte daz ein hêrre stoeren wile ; daz en|lâze sich niht vile besunder underzücken : ez wær sich mit einander sîn , swenne er|ez beginne trücken . wile ez sich ein|zelingen under sîne vüeze smücken , sô wirdet ez in stücken ze jungest gar von im verhert . genühtic man an sippeschefte , prüeve in dîneme sinne , wie dîn getriuwer dienest und dîn lûterlîchiu minne vriunde genuoc gewinne , die zuo dir in der noete traben . ein trûtgeselle ist bezzer danne vile unholder mâge ; dâ von dû vlîziclîchen des mit dînem dieneste læge , der sich bî dir wage , sô dich die sorge al unbegraben . ob er sî gereinet dir , sô lûter im ouch dînen sin , sô daz dû dich wider in vore allem meine schûmest . den vriunt dû lange suochest êr dû ze|im den wec gerûmest , er wirdet unsanfte vunden und behalten allerkumest : helfe dû versûmest , wilt dû niht guoten vriunt behaben . hôchvertic schalc en|mac niht lange rîhsen bî gelücke ; wan er bescheidenlîche wile niht varen sîner tücke ; swer ûf ez gerüeche , der sî ze rehter mâze geil : ist er ze vrevel und ze zoll , er wirdet unvrô gemachet . dem argen under ougen daz gelücke suoze lachet , durch_daz im gewachet erde aller sîner wünnen teil . sælden anegenge tugentlôsem manne vröuwede biret , dem von êrst gelücke wirdet ûf die verlust gemêret , daz er ze|jungest werden kunne gar von im versêret . swer an dem ende wole gevert , den hât vrouwe sælde geêret . sô ze stade kêret der marnær , sô lobe ich sîn heil . ein hövischer hunt , der spilete gegen sînem hêrren schône , wande er spranc ûf in unde bal in süezer stimme dône ; des wart er ze lône von im gestreichet sâ zestunt . daz sach ein esel unde wânte im solte alsam gelingen , dâ von er lügente ûf den hêrren ouch begunde springen : des hiez er in swingen , von slegen wart sîn rücken wunt . sus enttuot der edel niht , der einen künstelôsen schalc triutet , dem er sînen balc mit stecken solte weichen ; durch sîn gebrehte kan er im rîchelîche miete sleichen , und wile gefüegem man durch kunst enkeine gâbe reichen , den er solte streichen alsam der hêrre tete den hunt . ir edelen tumben , wes lâzent ir iuch gerne tôren triegen , die mit ire valsche rîchelich guot iu kunnen abe erliegen ? sinnelôse gegeben hânt in ire herzen die vernunst , daz si den künsterîchen stelnt ire rede und ire getoene , dâr|umbe si vile dicke entvâhent hôher gâbe loene : in der tiuvel hoene der ûf si kêre sîne gunst ! wære ich edel , ich tæte ungerne eineme iegelîchen tôren liep , der die meister als ein diep ire künste wolte rouben . ein hêrre mohte wole erkennen bluomen unde schouben : ô|wê daz ich ir manigen sihe an witzen alsô touben ! daz er wile gelouben daz eigen sî verstoliu kunst . ein rîtær der niht wæjete habe von golde noch von sîten , der sol ûz triuwe unde ûz manheit kleider an sich snîden ; sô lât er sich lîden swâ man die werden schouwen sol . er wirdet durch sînen stæten sin und durch sîn ellen geêret . dâ man den boesen wole bekleit mit purpure sihet behêret , dar gât unde kêret der vrume âne allen pfellel wole . ez wart nie rîtærlîcher waz als edel noch sô guot , sô triuwe und manlich muot : swem si ze herzen læge , dem solte ein hôher küninc sîn mit gâbe niht ze trage . mich dûhte reht daz er mit golde in tiure widerwæge : daz er sîn wole pflæge , daz bræhte im rîcher êren zol . mir ist ein lôser hoveschalc als ein kobelt von buoche : jâ wehset ein unküstic wilt von wolve und ouch von vuhse , daz sich ze|einem luhse kan bileden schiere und alzehant : daz selbe tier unvrühtic ist , von arte ez niht en|kindet . wê daz der ungetriuwe alsam niht an geburt erwindet ! swâ diu schande bindet man unde wîp sêr in ire bant , dâ wolte ich daz an ire sun erwünde ir beider künne gar . ob er næme ire sites war und ûf ire spor hier træte , sô wære ez wole daz sîn geburt an ir den bresten hæte , dâ von im quæme niemer kint daz im gelîche tæte : sô zergienge unstæte , diu valschen herzen ist bekant . wie sol ich rîchen edeln schalc mit valschem muote erwaschen ? von kupfer scheidet man daz golt mit eines unkes aschen : hê daz mîner taschen vile nâhe ein pulver nie gelac , dâ|mite ich güldîn adel schiede ûz kupferînem willen ! wê daz ein die|erslange mac durch harten kokodrillen , und daz niht gebillen mîn zunge in arge sinne mac ! swaz ich singe alde ich gesage der valschen rîchen edeln schar , des nimet si ze kleine war ; ire muot alsô vereinet an triuwen unde an êren ist , daz si niht tugende meinet . in korne wart ein kündic wahtel nie sô sanfte erbeinet , als ire herze ersteinet in schanden ist naht unde tac . des argen ôre müeze sîn verwâzen und vertüemet , daz niht wile hoeren dâ man tugentrîche liute rüemet ! swâ diu rebe sich bluomet , dâ vliuhet daz gewürme danne . des wînes blüete mac ez niht getrehen noch gelîden : alsô muoz êren|blôzer schalc der vrumen lop vermîden : wan der boese nîden wile iemer tugentrîchen man . bernter milticheite blüejete kargen hêrren gar bevilet ; tugende spüret er sam daz wilt ein nasewîsær bracke ; doch mestet sich mit ir ungerne sînes herzen backe . des vliuhet er des milten lop als ein pantier der trache , der vore sînem smacke sîn leben niht gevristen kan . mir ist als ich niht lebende sî , swenne ich en|tuoche sêre : dâ von den tôt bediutet mir der slâf mit sîner lêre . bî der sunnen kêre bezeichenet mir der schate mîn , daz im gelîch zergât mîn leben ; sô wirde ich bî der hitze der helle ermanet , swenne ich in einer badestuben sitze . bî der bluomen glitze spüre ich unstæter wünnen schîn . in dem spiegel ich erkenne daz ich asche bin als er : sô kan mir der kêrenter mit dem gebeine künden , daz mich die würme nagente werdent mit unreinen munden . wile ich dâ bî niht hüeten mich vore allen houbetsünden , in der hellen grunden muoz ich âne ende quelnte sîn . sô wê mir tumber daz mich iemer langer tage verdriuzet , und mîner jâre vrist enwec sô rehte balde schiuzet , daz ein bach niht vliuzet sô drâte ûz velse noch ûz hage ! ich wünsche dicke daz diu stunde werde mir gekürzet ; und ist si doch ûf einen gæhen louf alsô geschürzet , daz dâr|inne erstürzet geswinde sich mîn lebetage . jâ klage ich mîn gelt daz ich verzer , und klage niht mîne zît , die mir niemant wider gît , swenne ich si gar verliure . vertæte ich verne guot , ich mac gewinnen anders hiure , verswende ich aber mîniu jâr , diu sint mir iemer tiure : von decheiner stiure verlorene zît ich wider bejage . der missenær hât sanges hort in sînes herzen schrîne , sîn don ob allen ræzen doenen vert in êren schîne , dâ|mit er bî Rîne die singær leit in sîn getwanc . in worten über|daz lebermer der wilden grîfen zwêne : dâ lêrte in underwegen tuonne singen ein sêre : lebete noch Elene von Kriechen , si seite im ire danc durch sîn adellîchez doenen , daz dâ klinget hôhe enbore . er gât an der wirde vore smaragden und saphîren ; er donet vore uns allen sam diu nahtegal vore giren man sol ze sînem sange ûf einem messetage vîren . alsus kan ich lîren sprach einer der von Ègen sanc . vür alle vuoge ist edel sanc getiuret und gehêrt , dâr|umbe daz er sich von nihte breitet unde mêret . alliu kunst gelêrt mac werden schoene mit vernunst , wan daz nieman gelernen kan rede und getoene singen ; diu beide müezen von in selben wahsen unde entspringen : ûz dem herzen klingen muoz ire begin von gotes gunst . an|der vuoge durfen alle râtes und geziuges wole . swer si trîben rehte sol , der muoz hân daz gerüste , dâ|mite er si vollente nâch der liute muotgelüste ; sô|ne darf der sanc niht helfen wan der zungen und der brüste : sunder valsche âkuste gât er dâ von vür alle kunst . dem adelarn von Rôme wirdiclîchen ist gelungen , wan er krînvogel ein wunder hât mit sîner kraft betwungen ; er hât lop erswungen durhliuhtic lûter unde glanz . hebech unde valken twanc er zuo|sterlanden unde in stiere : daz mac in Bulle erschrecken wole die raben und die gire . rubîne und saphîre vile billîche zierent sînen kranz . sîn gelücke und sîne kraft entsitze swaz nû wildes lebe , ob ez swimme oder ob ez swebe , ob dem kan er wole vliegen . kein vogel kan ûz allen landen wider in nû gekriegen ; sich muoste ein louwe ûzBêheime under sîne klâwen smiegen : er ist âne triegen veste unde an hôhen êren ganz . der biber ist rîchelicher vile danne genuoge hêrren schînen ; sô man in jaget , sô kan er sich ûf hôhe milte pînen , durch_daz im verswînen sorge unde er habe ze|der vlühte pfliht : er bîzet ab sîn geil und lât ez vallen ze|einer miete , vüre_daz man in niht suoche mêr in holze noch en riete . wê der edeln diete diu niht an sîne tugent sihet ! swen des gernten kumber jage , dâr ûf er sich versinne wole , daz er milticlîchen zol verrêre an dem gejegede , êr man beginne suochen in mit lasterlîcher klege . ze|den êren vliehe er sam der wilde einhürne ze|einer megede : durch ein kranc getregede las er sich schande vâhen niht . mich wundert daz ich mazzes iemer williclîche enbîze und daz ich in der zuoversiht diu mîniu jâr verslieze , sît des tôdes wîze ze jungest mich ersterben wile . ein wildez tier enaeze es niht vore angestlîchen sorgen , ob ez erkante sînen tôt , der vore im lît verborgen ; âbent unde morgen sô hæte sîn herze sorgen vile . hungers ez vore leide erstürbe , wære im niht der wân gegeben , daz ez iemer solte leben : sus spüre ich unde erkenne , daz ich ie nâher unde nâher gein dem tôde renne ; sît ich daz weiz , wâr|umbe vröuwe ich mich sô dicke denne ? trûren eteswenne solte ich gein mînes endes zil . ein lop geblüemet vert in hôher werdicheite solte , ez wehset ûf ze berge sam des zêderboumes tolde ; sam gesteine ûz golde kan ez vile wünniclîche brehen . ez schînet sam ein lieht juncvrouwe in kiuschem magetuome , sîn varwe glestet sam der liehte morgensterne in ruome ; sam in touwe ein bluome lât ez sich wünniclîchen sehen . ez kan glenzen sam durch einen klâren mîol lûter wîn , reht alsam der sunnen schîn durch blâwen himel schoene , und kan ouch glesten sam nâch dieneste werder wîbe lône : von Strâzburc ein liehtenbergær , iuwer lop ich krône , iu muoz mîn getoene durhliuterlîcher tugende jehen .