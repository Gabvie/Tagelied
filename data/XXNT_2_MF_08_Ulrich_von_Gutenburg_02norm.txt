ich hôrte ein mêrlîchen wole singen daz mich dûhte der sumer wolte entstân . ich wæne , ez al der werelte vröuwede sol bringen , wan mir einen , mich en|triege mîn wân . swie mîn vrouwe wile , sô sol ez mir ergân , der ich bin ze allen zîten undertân . ich wânte , ieman sô hæte missetân , suochte genâde , er solte si vinden . daz muoz leider an mir einen zergân . wie sol ich mînen dienest sô lâzen , den ich lange mit triuwen hân getân ? ich bin leider sêre wunt âne wâfen , daz habent mir ire schoeniu ougen getân . daz ich niemer mêr geheilen kan , ez en|well der ich bin undertân . wê , waz sol ein sô verdorben man ? ich wæne , an ir ist genâde entslâfen , daz ich ir leider niht erwecken kan . ich wile iemer mêr wesen holt mînem muote , daz er ie sô nâch ire minne geranc . hæte ich vunden decheine sô guote , dâ nâch kêrte ich gerne mînen gedanc . si schuof , daz ich mich vröuweden underwant , die ich mir hân ze einer vrouwen erkant . ich was wilde , swie vile ich doch gesanc ; ire schoeniu ougen daz wâren die ruote , dâ mite si mich von êrste betwanc . ich wile iemer mit genâden belîben . si muoz sünde âne schult an mir begân , si kan mich niemer anders von ir vertrîben , ich welle haben gedingen und wân daz diu triuwe hôher solte gân danne unstæte , der ich guotes verban . swâ man wiste einen valschhaften man , den solten gerne alliu wîp vermîden ; sô mohte man in an ire prîse gestân . ich wile niemer durch mînen kumber vermîden , ich en|singe des aleine , swie ez mir ergât , und wile gerne soliche nôt iemer lîden , diu von minnen mir alse nâhe gât , sît mîn lîp an dem zwîvel stât , daz mîn leider niemer kan werden rât , âne diu mich sô betwungen hât . sol nû mîn vröuwede von ire schult belîben , daz ist ire sünde und grôziu missetât . von dem herzen daz wazzer mir gât ûz zuo den ougen , daz ist ein wunder . als ich gedenke , daz mich niht vervâhet al mîn dienest , sô lîde ich den kumber , den ie dechein man gewan oder hât . des muoz ich sîn von der werelte besundert , sît mich ire güete alsô sêre hât betwungen , daz si mîne sêle niht lât von ir scheiden , als ez nû stât .