ich solte aber singen von den rôsen rôt ande des meien güete , der mit sîner blüete zieret wilden hac : nû wile mich betwingen des ein ander nôt , daz ich mit getuone liehte bluomen schoene niht geprîsen mac . ich muoz strâfen die verschameten rîchen tugentlôsen , die sich in der schande geklosen hânt getân : ich en|wile niht kôsen hiure von den rôsen ûf dem grüenen plâne , ûz dem bezzisten wîne scharpfer ezzich wirdet , swenne er sich verkêret : diu bîschaft mich lêret , daz ich wirde sûr . swie guot ich erschîne , mîn gemüete giret doch in argem willen , hêrren kan ich villen , sam der wilde schuorboume vilwet unde si betrüebet ire genühte : jô wîs ich von êren vrühtekargen man zuo der schanden suochte , sît ich mîner zühte niht geniezen kan . gernter man die kleinen gâbe schelte niht , die der milte biete , der vile grôzer miete niht ze gebenne hât , swer zerbrichet einen spiegel , der gesiht in den stückelînen ganziu bilede schînen : sus wirdet volliu tât in der kleinen gâbe erkant , diu von dem guote speltet des ein nôtic hêrre weltet ; ganzen schîn mæzlich gelt beheltet , daz durch êre veltet sich in stückelîn . hûsêr ist ein genâde rîche , diu vremeden gast ûz vile sorgen wîset und die wirte prîset baz danne al ire tugent . sam daz golt ziklâte breitet sînen glast , alsô kan si mêren prîs ob allen êren hôchgeborener jugent : dâ bî troestet si daz alter , dem si vröuwede entsliuzet . von hiusere wirde vliuzet lobesam . ire guot wole erschiuzet , wande ire gülte niuzet willt beide unde zam .