aber hüget mir der muot ! ze|wâr , ez mæjet meien bluot : man sihet ûf dem zwîe bollen , die sich wellent ûf tuon ; dâr in setzet sich durch ruom nahtegal , diu vrîe . geêrt sî diu kalle vîn diu des zwîs huote , iemer muoz si sælic sîn , diu dâ zuo den vogellîn setzet mîn gemüete ! si hât engellîchen schîn : wünschente , daz si werde mîn , der mir heiles gunne ! sô habe ich ein paradîs hier ûf erde in maniger wîs ; si ist mînes herzen wünne . mit tiuren varwen zol ist ire lîp bestrichen , wîz rot brûn gemischelt wole . sô ist , ire herze gar tugenden vol und diu schande entwichen . zweier sternen hât gewalt diu mich machet junc und alt , daz sage ich den liuten : dâr in kan ich sehen wole , waz her|nâch beschehen sol , und ouch schône bediuten Kaem ich nâch in ire geriht ! hoerent vremediu mære : diz beschehen sol , daz beschihte . dâ sô bin ich , anders niht , ein wîssage gewære .