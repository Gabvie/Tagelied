nû wile der sumer hinnen , ouwê , daz ist mir leit : man sach in sînem grase dicke schoene vrouwen gân . der winter bringet uns innen grôzer trûricheit und ouch dicke kleine vogel wilde , daz si ire sanc wen lâzen . dâ bî ist er ouch bî senenten sorgen schade : si wæren âne in doch vile ze swære ! ich muoz iemer ligen under gelückes râte , mir en|helfe ûf mîn vrouwe sældebære . si ist gar wandels lære , dâ von bin ich ir . ô|wê , wenne sol von ire genâden komen ire trôst ze mir ? wer mohte mir gelouben , wie mir senden ist , swenne ich si sihe sô schoene gebâren und sô wole gestalt ? ire wünne machet mich touben , daz mir sinne brist unde brinne ouch in der minne viure , wîlent wirde ich kalt : alsô wandel ich mich dâ von rehter nôt , wan mich jâmert nâch ir alse harte . ire wengel und ire munt sint sô rôsenrôt , dâ bî lachet si sô rehte zarte . si ist ouch rehter arte ( ach , wie ist si sô guot ! ) : got hât ertrûten , stolzen lîp vore arge gar behuot . enkein dinc mac sô guot sîn , man vindet wole dâr an , daz man spreche : en|wær daz , sô wære ez volkumen gar . wan diu schoene vrouwe mîn , diu ist wandels erlân : si ist kiusch mit worten und mit werken , sô ist si valsches bar . ez ist niht muotwille , daz mir nâch ir ist sô wê : mich erlât sîn niht diu starke minne ! ire kel und ire hende sint wîz reht als der snê , unde stêt sô lieplich ire ire kinne . vile wole stêt ouch ire tinne und ire ougen klâr . als ich si hân gelobet , daz ist âne allen zwîvel wâr .