vröuwet iuch , wolegemuoten leien , gegen dem wünniclîchen , süezen meien . diu zît ist ze vröuweden wole gestalt : vröuwet iuch , junge und alt man gehoert ûf dem blüejenten rîse vogel singen in ire bezzisten wîse . vore in allen donet nahtegal lobelich ire schal . anger gruonet und diu liehte heide , des stêt wünniclich ire ougenweide . man sihet allenhalben ûf dem plâne vile der bluomen stân . helfent mir die zît entvâhen , wole|gemuoten , lât iuch niht versmâhen : wir solen kleine sorgen umbe guot , swanne uns hüge der muot . wir solen tanzen , wir solen springen , wir solen vroelîche reichen , wir solen singen , wir solen hôchgemüete und lieben wân ûf gedingen hân . lânt die siuftær in unvröuweden sterben ! wir solen nâch gelücke in vröuweden werben und arbeiten guot und ouch den lîp durch diu werden wîp . wer kan vroelîche vrô belîben , wan bî reinen , minniclîchen wîben ? wer kan wenden senendes herzen suht , wan ire wîplich zuht ? wer kan trûren baz verswachen danne ire zartez , roeselehtez lachen ? wer tuot senden man von sorge erlôst , wan ire wîplich trôst ? wer kan mannes minnewunden heilen ? wer kan vröuwede in herzen lieplîche teilen ? nieman wan diu tugentlîchen wîp : sælic sî ire lîp ! wir solen wîbes namen êren und ire lop mit hôher wirde mêren . dâ diu wîpheit unvermeilet sî : diu ist wandels vrî . wê dem manne , der des gedenket , daz er wîp und wîbes namen krenket ! der læt ûf sich beidiu hier und dort sünde und lasters hort . wîbes name und wîbes lîp , diu wünne , zieren vröuwede , sam diu spilentiu sunne wole gezieren und geschônen mac einen sumertac . wer gesach ie krêatiure baz gestalt und dâ bî sô gehiure und sô rehte minniclîche gevar , nâch dem wunsche gar , und sô rehte schoene aneschouwe , sam si ist , mîn trût , mînes herzen vrouwe ? an der liebe niemer ouge ersihet wandelbæres niht . wole ir werdet , süezen , jungen jâren ! wer gesach ie wîp sô wole gebâren , sam si tuot , mînes herzen heiles vunt ? rôt ist ir der munt !