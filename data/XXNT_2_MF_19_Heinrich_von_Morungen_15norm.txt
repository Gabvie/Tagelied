ez tuot vile wê , swer herziclîche minnet an sô hôher stat , dâ sîn dienest gar versmâhet . sîn tumber wân vile lützel dâr ane gewinnet , swer sô vile geklaget , daz ze herzen niht en|gât . er ist vile wîse , swer sich sô wole versinnet , daz er dienet , dâ man sîn dienest wole entvæhet , und sich dar lât , dâ man sîn genâde hât . ich bedarf vile wole , daz ich genâde vinde , wan ich habe ein wîp ob der sunnen mir erkoren . daz ist ein nôt , die ich niemer überwinde , sîn gesehe mich ane , als si tæte hier bevorn . si ist mir liep gewesen dâ her von kinde , wan ich wart durch si und durch anders niht geboren . ist ir daz zorn , daz weiz got , sô bin ich verloren . wâ ist nû hin mîn liehter morgensterne ? wê , waz hilfet mich , daz mîn sunne ist ûf gegân ? si ist mir ze hôch und ouch ein teil ze verne gegen mittem tage unde wile dâ lange stân . ich gelebete noch den lieben âbent gerne , daz si sich her nider mir ze trôste wolte lâzen , wande ich mich hân gar verkapfet ûf ire wân .