swer dâ minne pfliget dô er si doch niemer kan volbringen , der wære wîse , lieze er sô gar tumben wân . ich râte im des ich mich selben kunde nie betwingen , dazz|ich eine unendehafte liebe ie mohte lâzen . alsus muoz ich umbe gân mit gar verlorenen dingen . ich lieze ez , mohte ich den gewalt an mînem herzen hân . ich kôs unde welte ûz allen guoten wîben eine , dazz|ich ein sô schoene noch sô guote nie gesach . der genâde ist wider mich gewesen alze kleine , wande si nie genædiclîchez wort ze mir gesprach . gerne hæte ich mîn gemach : numen wile mîn herze enkeine niuwan die eine , von der uns noch liebe nie geschach . sît ich si habe ûz erwelt ûz allen guoten wîben und mich mîn herze von ire scheiden niht en|lât , daz|is|wâr sô wile ich ir ze dieneste mîniu jâr vertrîben und weiz doch wole daz mîn gewerf niht endes hât . swie|ez dâr umbe mir ergât , ich wile doch bî ir belîben . vrouwe minne , nû erbarme dich , dû weist wole wie|ez mir stât .