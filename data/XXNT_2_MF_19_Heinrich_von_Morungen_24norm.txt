solte ich iemer vrouwen leit oder arc gesprechen , daz hât si verschuldet wole , diu daz hât von mir geseit , daz ich singe ô|wê von der ich iemer dienen sol . si ist des liehten meien schîn und mîn ôsterlîcher tac . swenne ich si an sihe , sô lachet ir daz herze mîn . mîn vrouwe ist sô genædic wole , daz si mich noch tuot von allen mînen sorgen vrî . des bin ich vrô reht als ich sol . ich wæne , nieman lebe , der in sô ganzen vröuweden sî . wole ir hiute unde iemer mêr ! alsô spriche ich und wünsche ir des , diu mir hât benomen mit vröuweden gar mîn alt ouwe . swaz ich singe alde swaz ich sage , sô en|wil si doch niht troesten mich vile senenten man . des muoz ich ringen mit der klage unde mit der nôt , die ich selbe mir geschaffet hân . sô ist si ez doch diu vrouwe mîn : ich bin|ez , der ir dienen sol , unde wünsche ir des , daz|ez iemer sælic müeze sîn .