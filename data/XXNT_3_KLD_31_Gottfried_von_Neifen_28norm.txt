willekomen sî uns diu wünne die der meie bringet , und diu schoene zît , baz danne ich erdenken kunne . schouwet wie der walt und ouch diu heide lît mit sô manigen bluomen schoene . dâ hôrte ich der vogel doene . dâr umbe ich den meien kroene , sît sîn kunft der werelte vröuwede gît . solte ich dâ von vröuwede lâzen , sît_daz mich diu weit an vröuweden wile vergân ? nein , ich wile mich sorgen mâzen durch die lieben der ich her gedienet hân . sie hât manige wîbes güete , si ist gelîch des meien bluote , swie diu êre mîn gemüete lât sô lange in senenten sorgen stân . wole den wolegemuoten wîben , wole den mannen die durch wîp sint hôchgemuot , sît ire güete kan vertrîben sente nôt : des mir diu êre niht enttuot . nû ist si ez doch diu liebe aleine die ich vore allen wîben meine . vrouwe sælic , vrouwe reine , troestet mich ; nû sît ir doch sô guot .