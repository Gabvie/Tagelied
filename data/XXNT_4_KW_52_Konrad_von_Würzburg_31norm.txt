winter ûf der heide bluomen selwet , der mit vroste vilwet anger unde walt ; löuber ab der linden rîsent von den winden unde lâzent dâr|übere sich beschouwen . dise nôt en|klage ich niht sô tiure sô daz aber hiure schanden rîfe kalt twinget manigen boesen , der mit tugent roesen solte sich in edeles herzen ouwen . der meie widerbringet bluomen unde louber in dem hage : sô muoz der an êren iemer dorren der sich hât verworren alle sîne tage in der schanden stricke ; von der sunnen blicke mac sîn herze in tugent niht betouwen . maniger nû von sîner tugent gâhet , der die schande entvæhet in daz herze sîn ; dâ|mit er bezeiget daz er balde veiget unde schiere tôter nider stürzet . dâ von ich vür mîne vriunde erschricke , die mir wîlent dicke tâten helfe schîn , unde nû von êren drâte wellent kêren , sam die zuo der vlühte sint geschürzet . ich vürhte daz ir niuwer site sî niht læze werden alt ; swâ sich anegeboreniu tugent verwandelt , dâ wirdet missehandelt sêre an ire gewalt diu natûre danne , sô daz si dem manne leben unde wirde balde kürzet . wâfen über die schande si geschrîet , diu vile êren vriet alter unde jugent : genuoge milte wæren , ob die lasterbæren niht ze spotte bræhten sî mit schalle . der sihet man sô vile ûf allen strâzen daz durch si muoz lâzen maniger sîne tugent , der nû vürhtet sêre , daz man im verkêre daz er lebe niht als die boesen alle . der kargen manicvaltigheit diu stoeret rîcher sælden hort . wile ieman ze herzen tugent zücken , die muoz er vertrücken reht als einen mort vore den allerboesesten , durch_daz er der grôzesten und der meisten menige wole gevalle . wære ap ich ein hêrre vrîes muotes , sô wolte ich des guotes deste milter sîn , daz man vindet hiute mêr geschander liute , danne gerter lebe in disen zîten . triuwe und êre glenzent deste vaster , daz mein unde laster gebent trüeben schîn ob die liute umbe êre wurben alle sêre , wie mohte ieman danne lop erstrîten ? daz arge bî dem guoten ergær unde boeser liuhten kan , und daz guote bezzer bî dem argen ; dâ von ûz dem kargen tugentrîcher manne kan vile schînes bringen , als ûz kiselingen schône glîzent edele margarîten . einen kargen wîlent des bevilete , daz ein man sich milte êren underwant ; des kêrte er ze walde ze|einem schâchær balde , den bat er daz er den milten slüege . dô sprach er , solte er den man verhouwen , sô wolte er beschouwen sînen lôn zehant . des bôt der unholde driu pfunt im ze solde : wande er unbe in sînem seckel trüege . dô sprach der schâchær <sô morde ich durch ünbe lieber argen schalc , danne ich umbe driu den milten sêre ; dîn bluot ich verrere , wande ich dînen balc hier ze tôde snîde swer den vrumen nîde , dem geschehe alsam , daz ist gevüege . wart ie bezzer iht vür ungemüete danne wîbes güete , des erkenne ich niht : swaz ein man verborgen leides unde sorgen allen tac ze herzen hât geslozzen , daz kan im ze naht sîn vrouwe büezen : von ire werden süezen minnen liep geschihet sînem senenden lîbe . wole dem reinen wîbe die niht hôher êren hât verdrozzen ! diu tiuret unde kroenet mit ire edeln tugenden werden mannen : swenne si mit spiegelliehten ougen geblicket tougen herziclîchen an , unde ûz rôtem munde lachet im von grunde : sô hât in der sælden tou begozzen . daz die milten alsô urvouge sterbent , die nâch prîse werbent , daz geschihet dâ von , daz ir alze kûme got in himels ruome wile entbern ze stætem ingesinde . lange lât er si niht leben ûf erden , durch_daz si dort werden vröuweden vile gewon , unde er mit in schiere sîne koere ziere , dâ man inne keine boesen vinde . waz solte ein tugentlôser boesewiht in gotes himeltrôn ? er lât in den tôt vile lange vliehen , durch_daz im geziehen sol kein ander lôn , wan_daz er mit schanden lebe in sünde banden , und daz in diu helle danne slinde .