liep , dû hâst mich gar gewert : swaz liebe ich hân ze dir gegert , des hâst dû dich durch mich verwegen . des sî mîn lîp und al mîn leben ze widergelte dir ergeben : der solt dû gar vür eigen pflegen . hier|under sîst gemanet an triuwe , an stete : der pflege gegen mir , als dû vile gerne ie tæte , sô wile ouch ich diu beide dir ûz herziclîcher liebe gire mit voller wâge widerwegen . liep , dir sol niht wesen leit , ob ich dich triuwe und stæticheit gegen mir ze leistenne habe gemanet . daz kumet von missetriuwen niht , daz weiz der in die herzen sihet : mir ist dîn muot , dîn herze erkant sô rehte ganz , sô veste und sô vermezzen , daz dû niht triuwe und stæte maht vergezzen , daz ich daz weiz sô sicherlîche , daz ist ein dinc , daz iemer mich hin zuo dir bindet und ie bant . liep , ich weiz dînes lobes mêr ( vile lange wernt ez dir bestê ! ) daz hât dîn lîp und ouch dîn muot : dîn lîp hât schoene und guote jugent , dîn muot wîsheit und ganze tugent : sus bis|dû beidenthalp behuot . waz hülfe ein übermæzic lop gesungen ? diz lop , swie kurze ez sî mit rede getwungen , ez ist doch vollen wît und breit und hât dâ|bî mâze und wârheit : daz solt dû hân von mir vür guot .