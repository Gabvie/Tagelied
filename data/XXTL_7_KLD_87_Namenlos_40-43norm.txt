swer nû verholene lige , der sol vile balde entwîchen , diu naht ein ende hât , ê_daz im an gesige der tac , der gewalticlîchen dort her von Kriechen gât . den sînen segen gebe er der süezen reinen : verlît er umbe ire weinen , daz ist ûf den lîp gelegen . wahtær , dîn sanges gruoz mir senden wîbe bringet wan trûren unde klagen , sît er von hinnen muoz der mich vile selten dringet : den wilt dû mir verjagen . ez ist êr der zît ; dû singest umbe ein scheiden . dîn morgensanc uns beiden wan nôt und angest gît . diu liebe ire werden gast , der bî ir lac verborgen , mit armen umbeslôz . an vröuweden ir gebrast : si sach den liehten morgen . ire weinen in begôz . diu vrouwe erschrac : woch unde riet von hinnen : der wahtær an der zinnen verkündet uns den tac . den lieben leide wart . der jâmer was ir beider êr sie geschieden sich . diu werde ûz hôher art si bôt im sîniu kleider , si sprach wem lâst dû mich ? vile sælic wîp , got dîne sælde mêre . si sprach dem sî dîn êre bevolhen und dîn lîp .