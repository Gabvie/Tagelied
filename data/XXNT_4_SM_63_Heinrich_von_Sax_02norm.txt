vile süeziu minne , dîn süezicheit hât mich getân gar âne vröuwedebernden muot . ich hân die sinne vile stæte breit an dich gelân : war , wie wê mir diu liebe tuot ! wende , vrouwe , mîne nôt , alde ich bin an vröuweden tôt . schaffe , daz mich trôste der vile süezen mundelrôt ich muoz belîben âne allen strît vile undertân der ich gar eigenlîchen bin . mîn kan vertrîben kein haz noch nît : hât|es ieman wan , der muoz dâr an betrogen sîn . ich en|wile mich von ir scheiden niht . ist , daz man mich in sorgen sihet , waz dâr|umbe ? ez kumet noch , daz man mir vröuweden jihet . hier , süezer meie , dîn kunft uns gît vile wünnen breit , die man dâ heizet leitvertrîp . von dîneme geheie der anger lît gar wole bespreit mit maniger hande bluomen gip . in den welden überal wâren die linden alle val , dâ singet nû ire süezen stimme diu nahtegal . wile mich niht troesten mînes herzen trôst , an der vile gar lît al mînes lîbes zuoversiht , sô lege mich roesten hin ûf den rôst und neme war , daz mir nie wart sô liebes niht in al der werelte sam ire lîp . genâde , helferîchez wîp : mit dîner güete ûz mînem herzen swære trîp ! jâ muoz verderben mîn senenter lîp : daz ist ein nôt , daz si des niht erkennen wile . mohte ich erwerben , daz noch ein wîp vür mînen tôt wolte bieten ire minnespil , sô würde ich schiere wole gesunt und vröuwete mich der selben stunt , ich bite got , daz er mir wege den selben lieben vunt .