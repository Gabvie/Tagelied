nû enbeiz ich doch des trankes nie , dâ von Tristran in kumber kam . nâch herziclîcher minne ich sie danne Erisalt , daz ist mîn wân . daz habent diu ougen mîn getân . daz leite mich , daz ich dar gienc , dâ mich diu minne allrêrest vieng , der ich decheine mâze hân . sô kumberlîche gelebete ich noch nie ! ez ist ein wunder , daz ich niht verzage , sô lange ich ungetroestet bin ; als ich ir mînen kumber klage , daz gât ir leider lützel în . daz hât mir mîne vröuwede hin . doch vlieze ich mich alle tage , daz ich ir ein stætez herze trage . nû wîse mich got an solichen sin , daz ich noch getuo , daz ir behage . swer nû decheine vröuwede hât , des vingerzeige muoz ich sîn . swes herze in guoten gebiten stât , die selben vorhte die sint mîn . daz si mir tuon ire nîden schîn ! doch singe ich , swie ez dâr umbe ergât , und klage , daz si mich trûren lât . herze , die schulde wâren dîn : dû gæbe mir an si den rât !