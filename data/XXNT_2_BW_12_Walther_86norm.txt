der rîfe tete den kleinen vogellîn wê , daz sie niene sungen . nû hoer ich si aber wünniclîchen als êr , nû ist die heide entsprungen . dâ sach ich bluomen strîten wider den klê , weder ire langer wære . mîner vrouwen sende ich disiu mære . uns hât der winter kalt und andere nôt vile getân ze leide . ich wânte , daz ich iemer bluomen rôt gesaeh in grüener heide . jâ schadet guoten liuten , wære ich tôt , die nâch vröuweden ringen und die gerne tanzen unde singen . versûmete ich disen wünniclîchen tac , sô wær ich verwâzen , und wære mir ein êwiclîcher slac : dannoch müeste ich lâzen alle mîne vröuwede , der ich wîlent pflac . got gesegene iuch alle , wünschent ouch , daz mir ein heil gevalle ! ez was an einer wünniclîchen stat , daz wir zwei gerieten . mîn hêrre , der mich hier belîben bat , der mac mir gebieten . jâ en|stêt niht ein dürre widenblat , dâr an ez mir wirret . hêrr , ir hât es sünde , ob ir mich irret . diu guote , der ich iemer dienen sol sunder valschez loesen , ire wangen die gelîchent sich vile wole den liljen unde rôsen . waz ist wunders , ob ich tuo tuo
