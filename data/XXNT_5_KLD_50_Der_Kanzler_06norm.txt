wê dir , leider winter kalt , heide und anger und den walt hâs|dû gar beroubet maniger wünne . swære tage und scharpfen luft machent es snê rîfen tûft , trüeben schîn durch nebel gît diu sunne . wâ nû kleiner vogel süezez kôsen , wâ loupgras , wâ liljen vîolrôsen , wâ nû megede reichen underlinden ? soliche vröuwede uns winter tuot verswinden . wie sol sorgen werden rât , sît der kalte winter hât bluomen vile geselwet in den ouwen ? disiu leit darf ringe wegen , er sol hôher vröuwede entpflegen , swer ein reine sælic wîp mac schouwen sô daz si mit stæter liebe în meine . er sî vrô , der winter schadete im kleine . minne ein wîp in rehter wîbes güete vür die bluomen und des meien blüete . wole dir , werder wîbes lîp , wole dir , hôher name ein wîp , wole dir , reines wîbes süeziu minne , wole dir , wan dû bist sô guot . dû kanst güeten sûren muot , senendes herzen vröuwede ein wegerinne . wole dir hôchgelobetiu krêatiure , dîn geselleschaft ist gar gehiure . wole dir , wîp , und wole im der dich prîse : wîp , dîn name ist wünne in paradîse .