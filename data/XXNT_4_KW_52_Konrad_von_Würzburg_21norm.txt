Jârlanc von dem kalten snê valwent bluomen unde klê ; mêr sihet man grüenes loubes in dem walde niht . schouwent , wie der anger stê jâmerlîchen aber als êr ; wê manigem kleinen vogellîne dâ von geschihet . manicvalter sorgen schar twinget daz gevilde ; wilde rôsen liehtgevar sint verswunden alze|gar ; bar wünniclîcher blüete man die boume sihet . swer bî liebe sunder nît dise lange winterzît lît , der vergizzet wole der sumerlîchen tage , wande im âne widerstrît minne hôchgemüete wîte gît , unde machet ringe sînes herzen klage . wîbes minne mêret baz vröuwede senendem manne , danne klê von touwe naz . wizzent sunder allen haz , daz wîbes minne kumber unde leit verjage . wîp sint guot vür ungemach , wîbes trôst ie sorge brach , swac unde kleine machet trûren wîbes lîp . wîp sint lieber dinge ein dach , daz man liebers nie gesach : ach got , wie sælic sint diu minniclîchen wîp ! wîplich güete sanfte tuot ; man sol guote vrouwen schouwen vür des meien bluot ; wîp sint guotes überguot : muot reiner wîbe mac wole heizen leitvertrîp .