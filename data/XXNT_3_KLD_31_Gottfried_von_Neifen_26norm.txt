nû ist diu heide wole bekleidet mit vile wünniclîchen kleiden : rôsen sint ire bezzisten kleit . dâ von ir vile sorgen leidete , wan si was in manigen leiden . gar verswunden ist ire leit von des liehten meien bluote , der hât maniger hande bluot . noch vröuwet baz der wîbe güete , wan die sint vür senentiu leit sô guot . swaz ich ie gesanc von wîben , daz geschach von einem wîbe , diu ist mir liep vür alliu wîp . von ir mac ich vrô belîben . wile si daz ich vrô belîbe , daz si spreche vrô beliep , sô wolte ich in vröuweden singen alse ich her in vröuweden sanc . sie mac mir wole swære ringen , nâch der ie mîn senentez herze ranc . süeze minne , maht dû binden die von der ich bin gebunden , diu mîn senentez herze bant ? lât si mich genâde vinden , die ich doch hân selten vunden sît ich si in dem herzen vant alse rehte minniclîchen , sô ist si rehte minniclich : ich wile sie dâr zuo gelîchen , si ist den lieben wîben gar gelîch .