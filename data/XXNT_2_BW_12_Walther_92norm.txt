got gebe ir iemer guoten tac und lâze mich si noch gesehen , die ich minne und niht erwerben mac . mich müejet , daz ich si hôhere jehen , wie holt si mir entriuwen wære , und saget mir ein ander mære , des mîn herze inniclîchen kumber lîdet iemer sît . ouwê , wie süeze ein arbeit ! ich hân ein senfte unsenfticheit . got hât vile wole ze mir getân , sît ich mit sorgen minnen sol , daz ich mich underwunten hân , dem alle liute sprechent wole . im wart von mir in allen gâhen ein küssen und ein umbevâhen : dô schôz mitten in mîn herze , daz mir iemer nâhe lît , unz ich getuon , des er mich bat . ich tete ez , würde mir ez diu stat . ich wære dicke gerne vrô , wan_daz ich niht gesellen hân . nû si alle trûrent sô , wie mohte ich ez eine denne lâzen ? ich müese ir vingerzeigen lîden , ich en|wolte vröuwede durch si mîden . sus behabe ich wole ire hulde , daz si ez lâzen âne nît : wande ich gelache niemer niht , dâ ez ir decheiner sihet . ez tuot mir inniclîchen wê , als ich gedenke , wes man pflac in der werelte wîlent ê|êwê , daz ich niht vergezzen mac , wie rehte vrô die liute wâren ! dô kunde ein sælic man gebâren , unde spilete im sîn herze gegen der wünniclîchen zît . sol daz niemer mêr geschehen , sô müejet mich , daz ich ez hân gesehen .