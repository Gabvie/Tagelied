die verzageten aller guoten dinge wænent , daz ich mit in sî verzaget . ich hân trôst , daz mir noch vröuwede bringe , der ich mînen kumber hân geklaget . obe mir liep von der geschiht , sô en|ruoche ich , wes ein boesær jihet . nît den wile ich iemer gerne lîden . vrouwe , dâ solt dû mir helfen zuo , daz si mich von schulden müezen nîden , sô mîn liep in herzeleide tuo . schaffe , daz ich vrô gestê : sô ist mir wole , und ist in iemer wê . vriunden unde vrouwen in einer wæte wolte ich an iu einer gerne sehen . ob ez mir sô rehte sanfte tæte , alse mir mîn herze hât verjehen ? vriuntinne , daz ist ein süezez wort , doch sô tiuret vrouwe unz an daz ort . vrouwe , ich wile mit hôhen liuten schallen , werdent diu zwei wort mit willen mir , sô lâze ich dir zwei von mir gevallen , des ein keiser kûme gebe dir . vriunde und geselle , diu sint dîn , sô sî vriuntinne unde vrouwe mîn .
