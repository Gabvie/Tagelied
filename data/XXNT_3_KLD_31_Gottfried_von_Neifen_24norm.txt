willekomen sî uns der meie der uns bringet maniger hande guot , bluomen unde maniger leie daz den kleinen vogeln sanfte tuot . doch muoz ich verderben in den wünnen gar , ez en|wende mir ire munt vile minniclîchen rôsevar . wîbes ougenblic in güete sihet vile dicke in senendes herzen tore . swie diu êre mîn gemüete alsô selten zücket hôch enbore , doch hân ich gedinge daz ich noch gelebe daz mir diu vile minniclîche ein vröuwederîchez ende gebe , wile si mînen kumber wenden , sô bin ich an vröuweden wole gesunt , unde ir guotlich helfe senden sô daz ir vile rôsevarwer munt spreche ein wort dâ von ich iemer vrô bestê . tuot si des niht diu vile reine , sehet , sô ist mir iemer wê . swaz ich kumbers unde swære lîden muoz , des mac wole werden rât , swie si wile , diu sældebære , diu mîn senentez herze bî ir hât . sie kan disen swingen beide als si sol . solte ich si underwîlen schouwen , wê wie wære mir sô wole !