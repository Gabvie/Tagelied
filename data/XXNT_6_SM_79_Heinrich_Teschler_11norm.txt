vröuweden bilede und ire gebærde , vröuweden schîn treit ûzerhalben der werelte vore mîn lîp . dâ bî ringet mit beswærde tougen innerthalp daz herze durch ein sælic wîp , von der ungenâde ich vinde niht wan werndes leides pîn . sô bin ich der werelte gesinde : der tuon ich mîn vröuwede schîn , und iedoch mit der geværde , daz daz herze dultet leit , der vröuweden widerkîp . sus muoz ich mich vröuwen twingen durch der werelte liebe . doch ist solichiu vröuwede ein niht , diu mit sô verdâhten dingen und mit trügelisten nâch der werelte gunst geschihet . sô der lîp der werelte lachet , sô ist ez umbe daz herze alsô , daz ez in den sorgen krachet : solicher vröuwede bin ich vrô ! möhte ich trôst von liebe erringen , sô hette ich mit beiden wârer , ganzer vröuweden pfliht . wellt , nû lac mich des geniezen , daz ich dîner vröuweden ie leiter und venere ie was ! und solte mir mit wunsche erschiezen und mit worten gegen der lieben , der ich nie vergaz , daz si mir von senentem leide mînen ungetrôsten muot durch ire süezen güete scheide : wellt , ob si daz durch dich tuot , sô wile ich dir êrst ûf sliezen vröuweden hort , daz dû von mir nie würde ervröuwet baz .