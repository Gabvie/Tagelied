sî wunderwole gemachet wîp , daz mir noch werde ire habedanc ! ich setze ire minniclîchen lîp vile werde in mînen hôhen sanc . gerne ich in allen dienen sol , doch habe ich mir dise ûz erkoren . ein ander weiz die sînen wole , die lobe er âne mînen zorn ; habe im wîs und wort mit mir gemeine : lobe ich hier , sô lobe er dort . ire houbet ist sô wünnerîche , alse ez mîn himel welle sîn . wem solte ez anders sîn gelîch ? ez hât doch himelischen schîn . dâ liuhtent zwêne sternen abe , dâ müeze ich mich noch inne ersehen - daz si mir ez alsô nâhe habe ! - , sô mohte ein wunder wole geschehen : ich junge , und tuot si daz , und wirdet mir gernten siechen sene|der sühte baz . got hât ire wengel hôhen vlîz , er streich sô tiure varwe dar , sô reine rôt , sô reine wîz hier roeseloht , dort liljenvar . obe ich ez vore sünden tar gesagen , sô sehe ich si iemer gerner an danne himel oder himelwagen . ô|wê , waz lobe ich tumber man ? mache ich si mir ze her , vile lîhte wirdet mînes mundes lop mînes herzen sêr . si hât ein küssen , daz ist rôt , gewünne ich daz vür mînen munt , sô stuont ich ûf ûz dirre nôt und wære ouch iemer mêr gesunt . swâ si daz an ire wengel leget , dâ wær ich gerne nâhe bî . ez smecket , sô man|ez iener ergêt , alsam ez allez balsame sî . daz sol si lîhen mir : sô dicke sô si ez wider wile , sô gibe ich ez ir . ire kel , ire hende , ietweder vuoz , daz ist ze wunsche wole getân . obe ich dâ entzwischent loben muoz , sôwaene ich mêr beschouwet hân . ich hæte ungerne decke blôz ! gerüefet , dô ich si nacket sach . si sach mîn niht , dô si mich schôz ; daz stichet noch , als ez dô stach . ich lobe die reinen stat , dâ diu vile minniclich ûz einem bade trat .
