ich wile den winter entvâhen mit gesange al swîgen stille die kleinen vogellîn . en wart noch nie sô von sînem getwange daz ich mîne vröuwede durch in lieze sîn . des danke ich doch der vile lieben mîn : ire rôter munt und ire roslohtez wange , ire güete unde ire wole liehtvarwer schîn zieret ein lant wole al umbe den Rîn . wole mich , wole mich iemer , mir ist wole ze muote daz die argen schalke zuo mir tragent haz . si vüerent sich , doch sô minne ich die güete , wande mîn got selbe noch nie vergaz , dâ er geschuof , merket alle wole waz , ein reine wîp diu mich hæte in ire huote , daz ich mir ze lêhene gân baz und ie baz . des en|sihe ich an schalchafter diete niht daz . mohten si dem walde sîn louben verbieten und der heide ire blüejen , daz wære getân . mohten sie|ez râten , wie gerne sie|ez rieten daz man guote vröuwede überal muose lâzen : sô muose man sich sam die wolve gâhen . ich wile mich doch guoter vröuwede genieten . vröuwede unde êre lât iu niht versmâhen : alse gebôt mir mîn liep wole|getân .