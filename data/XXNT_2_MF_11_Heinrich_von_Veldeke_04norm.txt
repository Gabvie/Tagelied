Tristran muose sunder sînen danc stæte sîn der küninginne , wan in daz poisûn dâr zuo twanc mêre danne diu kraft der minne . des sol mir diu güete sagen danc , wizzen , daz ich solichen tranc nie genam und ich sî doch minne baz danne er , und mac daz sîn . wolegetâne , valsches âne , lâ mich wesen dîn unde wis dû mîn . sît diu sunne ire liehten schîn gegen der kelte hât geneiget und diu kleinen vogellîn ire sanges sint gesweiget , trûric ist daz herze mîn . ich wæne , ez wile winter sîn , der uns sîne kraft erzeiget an den bluomen , die man sihet in liehter varwe erblîchen garwe ; dâ von mir beschihet leit und anders niht .