wile ieman nâch êren die zît wole vertrîben , ze sælden sich kêren , bî vröuweden belîben , der diene ze vlîze mit triuwen vile schône nâch der minne lône : der ist süeze , reine , vile guot und aleine den guoten gemeine . swer volget dem schilde , der sol ez enblanden dem lîbe , dem guote , dem herzen , den handen , des lônet vile hôhe mit hôhem gewinne diu vile werde minne : diu gît vröuwede und êre . wole ir süezen lêre ! si kan troesten sêre . der schilt wile mit zühten vile baltlîchez ellen : er hazzet , er schiuhet schande unde ire gesellen . got niht en|well daz man bî im vinde sô swachlich gesinde : er wile daz die sînen ûf êre sich pînen , in tugenden erschînen . erge und unvuoge und unvuore diu wilde gezimet niht dem helme unde touc niht dem schilde . der schilt ist ein dach daz niht schande kan decken . sîn blic læt entblecken an êren die wîhen , von vorhten erbleichen : diu varwe ist ire zeichen . hôchgemuote vrouwen , ir sulet wole gedenken : getriuwen gesellen vile stæte âne wenken den minnet , den meinet , mit herzen , mit muote , daz in iuwer huote behalte , behüetete mit liebe , mit güete, vrî vore ungemüete . si ist âne schulde mir hazlîche erbolgen der ich ze dieneste dem schilde wile volgen . nû hân ich vür zürnen noch vür herze sêre niht ander schilt mêre wan den trôst aleine , daz ich si baz meine danne ie wîp decheine . gein ire langen kriege setze ich mîn gedulte : sô stê gein ir hazze ze wer mîn unschulde . mîn wer gein der valschen daz sol sîn mîn triuwe vile süeze âne riuwe : mîn kampflich gewæte vür ire nîdæræte daz sol sîn mîn stæte .