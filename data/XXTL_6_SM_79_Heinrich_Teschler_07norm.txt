ein wahtær sanc : diu naht wile hin : wole ûf , swer iener tougen lît , und sî gereit : ich sihe den tac ûf dringen . herze und gedanc und al den sin twinge er von liebe ( daz ist mîn strît vür künftic leit , vür starkez misselingen ) , mâze sich alsô der minne , daz unmâze niht gesige , sô daz er nâch ungewinne durch sîn liep ze lange iht lige . durch got , wole ûf , ez ist scheidenes zît ! bescheidenheit diu hoeret ze allen dingen . sô wê mir , tac , der künfte dîn ! diu vrouwe ûz trüebem muote sprach : jâ wilt dû mich der hôhesten vröuwede pfenden . dû bist ein slac der vröuweden mîn , sô leide mir noch nie geschach . ô|wê , sît dich nû nieman kan erwenden , sô wache , vriunt , mîn trûtgeselle , troeste mich vile senendez wîp ! ich vürhte des , der tac , der welle mir entvremden dînen lîp . daz ist mîn hôhestez ungemach : nû wache und sich , diu naht , diu wile sich enden . der selben stunt wart niht gespart , dâ würde nâhen bî gelegen : vröuwede unde spil ergienc dâ von in beiden . dâ tete in kunt ire edel art , wes liep bî liebe solte pflegen . dô was daz zil , daz si sich muosten scheiden . sus schieden sich diu zwei gemeinen mit bescheidenlîchen siten , doch muosten siu sich êr vereinen , daz si sich niht lange mitten : des wart dâ sicherheit gewegen mit triuwen vile und ouch mit manigen eiden .