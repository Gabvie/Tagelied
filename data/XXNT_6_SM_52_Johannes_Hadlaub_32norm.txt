ich wære gerne vrô ; nû mac es niht , leider , sîn : ich minne gar ze hôh , si wile niht ruochen mîn . dâ|von ich herzen sêre vile stæte haben muoz . mir wart ir nie niht mêre , wan vremediclich ire gruoz . ô|wê , si wiget sô kleine mîn herziclîchen nôt ! genâde , ein süeziu reine , erwendent mir den tôt . erkennent mîne swære und helfet mir enzît ; bin ich iu lange unmære , der tôt ûf mînem herzen lît . ich mane iuch rehter triuwen , die ich doch gegen iu hân , daz ir iuch lâzent riuwen , wan ir noch hant getân gegen mir sô vremediclîche : daz muoz ich sêre klagen . genâde , ein wünnerîche , lâzent mich noch heil an iu bejagen !