in dem tal ûf træjet sich sô rîchelich getüene von den vogellîn , daz ez ob den bergen erklinget , und diu heide ist wünniclich von den bluomen schoene : dâ birget sich in lerke , sô ez in lüften gesinget . wünschent , daz uns nâch sô liehtem meien komen sule rîchiu herbestwünne , sît die lengekunne vrô nieman gesîn âne spîse , pfaffen noch leien ! grîfent her , mîn herze wile sich nâch ir zerstôzen , der ich hân gelebet her mit dieneste sô lange . mir ist niht ein kindes spil soliches herzen boezen : in leide mir swebet mîn gemüete von dem getwange . wær mîn herze ein adamas sô herte , ez mohte sich von senenter nôt zerklîben , als ez gein der lieben ze pîne dâ strebet . ich en|weiz , wers sô lange ie generte . schoenez liep gar minniclîche , sliuz ûf dîn gemüete , lâ liebe dâr|în , diu mir dich ze amîen erwerbe ! des sol minne twingen dich und sol durch ire güete mir teilen den pîn , daz ich niht aleine verderbe . schoenez liep , mîn sundertrût , durch vuoge rihte mich in ebenholdem sinne , vrouwe , dîner minne : sô tuon ich in schîn minniclîche dieneste genuoge .