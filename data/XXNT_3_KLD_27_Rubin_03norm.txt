mich hât ein lieber wân gemachet aber vrô , daz ich noch trôst ze vröuweden hân : des stât mîn muot sô hôh , sît er des ie began . was danne ? er tete ouch vert alsô . dô vröuwete ab ich nâch wane mich . ich wânte , ich solte liebe mir geligen : des wart mir gar verzigen . reht alsô vröuwet ein tôre sich . wie sint nû mîniu jâr gedigen ! wâr umbe spriche ich daz ? en wile doch niht verzagen : ich minne|ez ie baz unde baz und wile ire êre sagen , der ich noch nie vergaz , und wile mîn leit mit triuwen klagen . si hât iedoch der leide niht , sîn habe der volliclîchen vröuwede mêr . des vröuwe ich mich als êr ûf eine bezzer zuoversiht daz mir noch lôn nâch trôste ergê . die in dem herzen mîn gar âne sunderwanc ich minne , müeze sælic sîn . ire êre ist niender kranc , daz ist an ire güete schîn . des habe ir wîplich leben danc ! daz|es alsô reiner tugende pfliget , des müeze ir hiute und iemer wole geschehen : wes mohte ich anders jehen ? ire trôst vür mînen kumber wiget , und hân sô liebes niht gesehen . swie vile ich nû gebiete , sô kan si dannoch mêr verzîhen : dâ wile si mich mite beswæren . daz tuot wê . mit vuoge ich von ire trite , êr ich bî ungemuoten stê die mir verkêrten , spreche ich iht oder obe ich wîlent tougen sehe dar . si nement sô kleinez war , die man in valscher huote sihet , dich niht weiz , wâ ich wole gevar .