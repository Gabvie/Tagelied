triuwe ist al der werelte ein êre : wole im der si rehte treit . si ist ûf alle tugent ein lêre , sloz ob aller wirdicheit . swâ ire stæte bî gestât , waz bedarf der tugende mere , swer die tugende beide hât ? daz ieman die tugende scheide , des wile rehtiu minne niht . minne wile si halten beide , si hât mit in stæte pfliht : ez sî vrum oder ungewin , ez sî liep oder ez sî leide , des en|kumet si niht von in . minne niender sich entheltet âne triuwe und stæten muot . swer diu niht zesamene valtet , alse ot vile manic valscher tuot , danne ist minne niender bî . er unvüeget und gewildet , swer jihet daz dâ minne sî . dâ bî kiuse ich daz diu êre , der ich her gedienet hân und gedienen ap niemer mêre , triuwe an mir niht kan begân . hæte si triuwe erzeiget mir , daz wær wunder iemer mêre , sît niht triuwen lît an ir . minne hæte mich ir gebunden unde lie si bande vrî . des hân ich mit schaden entvunden . swer als ich entbanden sî , der rît ûz den banden sich . ich hân mich dem stricke entwunden al ze spâte : daz klage ich . wolten wîp in stætem muote stæten vriunden stæte sîn , daz kom in alsô ze guote daz in triuwe würde schîn , ders an vriunden irre varnt , sô si sich mit triuwen huote gein ire vriunde niht bewarnt . wolten ouch die vile unstæten sich gesellen , daz lobete ich , daz si mit ire valschen ræten beide einander pfanden sich . lieben wân und leiden wanc , swaz si des einander tæten , des hæte ire unstæte danc .