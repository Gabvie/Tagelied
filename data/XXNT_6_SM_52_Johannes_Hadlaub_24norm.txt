ir sulet iuwer swenzel krispen , dierne guot ( ez ist er|ne zît ! ) , krenzel machen ouch ûf die vîrtage . swem arbeit in er|ne hât , doch hât man dâ vroelîchen muot : gerne pfliget man dâ sô lôser sage . wan dar kumet sô manic stolziu dierne und knappe , des man dô wirdet vrô . ir singet danne sô vile süeziclîche hôhe , ouch ist er|ne reht vröuwede ûf dem strôwe . heimelîche mac enden vile : der die hân mac ze einer vrouwen wole , wenden tuot si im des lîhte senden pîn . der aber vrouwen minnen gert , der huote pfliget naht unde tac , gewinnen wirdet im dâ lîhte niemer schîn . des bin ich bar vröuweden und vol sorgen , wie|ez gevar : wan dar minne ouch ich , dâ mich hiute vremedet gar . vremedes vriundes nam ie sô kleine war ! minne , dîn suses twingen hât betwungen mich in sûren strît ; ringen tuost dû mich mir senenter nôt . dû gîst mir ze herzen süeze ein wîp , der ich muoz vremede sîn . smerzen muoz mich daz unz ûf den tôt . ire wünne gât sô süeze mir ze herzen . ez verstât die getât sô wole , daz si sô manige wünne hât : des minne mich von ir niht scheiden lât .