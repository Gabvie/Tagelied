ich wile nû mêr ûf ire genâde wesen vrô sô verre , als ich von iemer mac . ich en|weiz , ob allen liuten sî alsô : nâch einem guoten kumet mir ein sô boeser tac , sô ich ze vröuweden niht en|kan , sô gêt ez an ein wænen . des pflac ich von kinde gerner denne ieman . ich en|ruoche , wer mîn dâr umbe lachet , ze wâre , wünschen unde wænen hât mich dicke vrô gemachet . ich wünsche mir sô werde , daz ich noch gelige bî ir sô nâhen , daz ich in ire ouge sehe und ich ir alsô volliclîchen an gesige , swes ich sie denne vrâge , daz sie mir es verjehe . sô spriche ich : wilt|dû es iemer mêr beginnen , dû vile sælic wîp , daz dû mir aber tuost sô sêre wê ? sô lachet sie vile minniclîche . wie nû , swenne ich mir sô gedenke , bin ich von wünschen denne niht rîche ? mîn ungemach , daz ich durch sie erliten hân , swenne ich mit senenden sorgen alsô sêre ranc , sol mich daz alsô kleine wider sie vervâhen ? hân ich getrûret âne lôn und âne danc ? sô wile ich mich gehaben baz . waz , ob ir denne lieber ist mîn vröuwede denne mîn trûren ? ich wünsche ouch daz . und sint ir denne beide unmære , sô spielte ich doch des einen gerner denne jenes , daz gar verlorene wære . ô|wê , daz mir sô maniger missebieten sol ! daz klage ich hiute und iemer rehter hövischheit . ir ist doch lützel , den ire schapel stê sô wole , ich entvünte iedoch ein herzeswerendez leit , und wære von in anderswâ . wenne daz ich gerne bî ir bin , daz ist der schade , ich bin oc gerne dâ . des muoz ich missebieten lîden . iedoch swer sîne zuht behielte , dem stüente ein schapel wole von sîten . mir ist mîn rede nû enmitten zwei geslagen : daz eine halbe teil ist mir verboten gar , daz müezen ander liute singen unde sagen . ich sol aber iemer mîner zühte nemen war und wünniclîcher mâze pflegen . umbe einez , daz si heizent êre , lâze ich vile dinges under wegen . mac ich des niht mêr geniezen , stêt ez als übel ûf der strâze , sô wile ich mîne türe besliezen .
