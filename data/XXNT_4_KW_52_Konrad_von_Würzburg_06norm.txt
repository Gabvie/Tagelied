jârlanc scheiden wile diu linde von ire kleiden grüenen sô geswinde daz si loubes lînîn wirdet ; ûf den heidenen von dem winde vröuwede leiten muoz dem ingesinde , daz der süeze meie biret : die nôt mîn herze klaget niht sô tiure sam die schulde , daz mich hiure mîner vrouwen hulde twinget unde in trûren jaget . ich gelîche mîne vrouwen sicherlîche rôsen in den ouwen , die der liehte meie lât wünniclîche dô betouwen unde in rîche varwe gît durch schouwen , diu doch schiere ein ende hât : reht als der bluomen schîn vore dem walde wirdet gevelwet , alsô balde trüebet unde selwet sich diu liebe vrouwe mîn . ire vile süeze werde minne leiten müeze mir noch ûze und inne , sô daz si ze keiner stunt trûren büeze mînem sinne : wande ire grüeze tuont mit ungewinne mich an wernter vröuwede wunt . ire lôn ist jâmers vol unde ire ende trûric sêre ; missewende bieten kan ire lêre : wê daz ich ir dienen sol !