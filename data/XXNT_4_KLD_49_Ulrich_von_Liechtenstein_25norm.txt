got wege mir ez ze guote : ich bin noch in dem muote , daz ich wile guoten wîben mit dieneste âne valschen muot iemer bî belîben . dâ von râte ich einen rât der allen wole gemuoten mannen tugentlîchen stât . ich râte iu , êre gernte man , mit triuwen alse ich bezziste kan : ob ir wellt wernde vröuwede hân , sô sît den wîben undertân mit triuwen âne valschen muot . ire güete ist alsô rehte guot , swer in mit triuwen dienest tuot , den künnen sie wole machen vrô . der werelte heil gar an in lît : ire güete ist vröuweden hôchgezît : ire schoene sô vile vröuweden gît , dâ von diu herzen stîgent hôhe . werdicheit sunder leit künnen sie wole vriunden geben . swem sô si witze bî der sol nâch ire hulden streben unde zinsen in sîn leben . daz râte ich ûf die triuwe mîn . swer êren sælic welle sîn und rîche an hôhem muote , der sol mit triuwen guotiu wîp reht minnen als sîn selbes lîp . vile guot vore allem guote ist der wîbe güete , unde ire schoene schoene ob aller schoene . ire schoene , ergüete , ire wirdicheit ich iemer gerne kroene . an ire schoene und an ire güete stât mîn heil und ouch mîn wünne . wær guoter wîbe schoene niht , wie selten ich gewünne decheinen iren gernten muot . wole mich daz sie sint alsô guot , daz man hât von ire güete sô hôhen trôst vür senentiu leit . ire schoene , ire güete , ire werdicheit gît mir vile hôch gemüete . mîn muot von wîben hôhe stât . waz danne ob mir ir einiu hât erzeiget hôhe missetât ? daz|is|wâr des mac wole werden rât . waz si gein mir hât getân , daz wile ich gerne wizzen lâzen mit zühten , alse ich bezziste kan , ûf genâde guotiu wîp . ich hân ir driu und zehen jâr gedienet sunder wenken gar , bî mînen triuwen daz ist wâr , daz in der zît mîn senenter lîp nie gewan solichen wân , des mîn stæte würde kranc . al mîn gire was gein ir geslaht mit triuwen âne wanc . nû vert entwer ire habedanc reht alse ein rât daz umbe gât und alse ein marter den man hât in eine lîn gebunden . kunde ich als sie unstæte sîn , sô hæte ich nâch dem willen mîn âne sie ein vrouwen vunden . ê_daz ich mîn rîtærlîche stæte breche an guoten wîben , ich wolte êr iemer valscher wîbe hulde vrî belîben . ich muoz in der stæten wîbe dienest sunder lôn verderben oder ich muoz ire stæten herzen liebe alsus erwerben , daz ich gewenke niemer wanc von in . ir hôhen habedanc , und mac ich den erringen , sô hân ich allez daz ich wile , süezez ougenweit herzenspil , vile wünne an allen dingen . nû waz bedarf mîn senenter lîp genâden mêr , ob ich ein wîp ze vrouwen vinde alsô gemuot diu sich vore wandel hât behuot und niht wan daz bezziste tuot ? der sol mîn dienest sîn bereit iemermêr , swie|ez ergê , sunder valsch mit stæticheit dâ von gewinne ich wirdicheit und alsô vröuwede rîchen sin , des ich getiuret iemer bin an aller hande dingen . vinde ich sie , ich sol sô ritterlîchen nâch ire hulden ringen , daz mir von ire stæticheit muoz hôhe an ir gelingen . sie muoz aber ûf die triuwe mîn gar vrî vore allem wandel sîn , die ich mêr mich lâze twingen und ouch in kumber bringen . jâ gehoeret man mich niemer mêr decheines valschen wîbes lop gesprechen noch gesingen .