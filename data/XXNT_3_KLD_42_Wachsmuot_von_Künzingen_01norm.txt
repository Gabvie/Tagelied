swie der walt in grüener varwe stê und die vogel hoehen ire gesanc , doch tuot mir mîn alter kumber wê der mich hiure vore dem meien twanc . der hât vröuwede mir benomen : ô|wê , sol mir iemer trôst von liebem wîbe komen ! wie mac mir ein wîp sô liep gesîn der ich alse gar unmære bin ? daz kumet allez von der stete mîn . doch sô rætet mir mînes herzen sin daz ich an ire stete sî : bezzer ist ein stætiu liebe danne unstæter drî . manigem ist mit sîner unstæte baz danne mir mit mîner stete sî . daz sol ich wole lâzen âne haz , wan der selbe ist herzeliebe vrî . swer nie leit durch liep gewan , der en|weiz ouch niht wie herzeliebe lônen kan . mir ist dicke herziclîchen wole unde dicke herziclîchen wê . swenne ich von der lieben scheiden sol , sô hân ich decheine vröuwede mêr . swenne ich|ez aber mac gesehen , sô|ne kunde mir an vröuweden niemer baz geschehen . ist diu liebe nâch ire schoene guot , sô mac mîner swære werden rât . nû waz danne obezzes ungenâde tuot ? ich weiz wole daz si diu beidiu hât . wie mohte âne güete sîn alse grôziu schoene alsô si hât , diu vrouwe mîn ?