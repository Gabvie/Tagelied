ez ist gar unmâzen lanc daz ich niht von liebe sanc : ich habe undanc . sô mir wirdet ein umbevanc von ire liehten armen blanc , mîn sorge ist kranc . wanne sol ich geleben die lieben stunde ? nieman kunde mich getroesten baz danne diu der ich dâ nie vergaz , nû wizzet daz ! swaz ieman tuot , ich hân den muot : mîn herze ist dâ , niht anderswâ . ach ach , wie mir siuften tuot dîn munt rôt alsam ein bluot den mînen muot . dû bist alse rehte guot und mit stete wole behuot vore valsches vluot . vrouwe , joch bin ich dienestlich gar dîn eigen : dû kanst neigen mir herze unde sin . schouwe , wie gar ich dîn eigen bin , ein küningîn ! ich mac niht baz , wan wizzet daz : mîn herze ist dâ , niht anderswâ . liebez liep , dir sî bekant : sît dich êrst mîn ouge vant , dîn wîziu hant leite an mich ein volgebant . daz beschach mir sâ zehant , des wis gemanet ! minne , diz bant stêt gar in dîner hende . nieman wende mich , geloubet mir ! sinne , mîn lîp und des herzen gire diu volgent dir . waz sol des mêr ? swie|ez mir ergê : mîn herze ist dâ , niht anderswâ .