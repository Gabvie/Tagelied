mir ist ein grüezen worden von der süezen , und ist doch mîn nôt noch unverslizzen . wan mîniu pfender ich tumber , ellender an gesuoche noch muoz langer wizzen , daz ich einez niht dâr ab erloesen mac . sach aber ich die stunde , daz mir von ire munde würde ein küssen , wole wær ich enbizzen ! minne , minne , hilf mir werben umbe tac : al mîn nôt mir herter nie gelac ! ich hân versetzet daz mich vröuweden letzet , sinne , herze und dâ bî muot ze pfande . daz hât diu guote sô vrîlîche in huote , daz ich einez nie von ir gewânte . hæte ich alles guotes einen maltersac , sô vile ist des schaden ûf diu pfant geladen , daz ich kurze vrist dâ|mit benante . minne , minne , hilf mit werbenne umbe tac al mîn nôt mir herter nie gelac ! wile ich verdieben mîn herze ab der lieben , dâr zuo mich decheine vuoge nützet : sô gar in stricke hânt ire ougen blicke sinne , herze und dâ bî muot beslützet . sehet , alsus al durch daz jâr stêt mîn bejac ! wile ir mundes roete helfen mir ûz noete , sô bin ich mit vröuweden understützet . minne , minne , hilf mir werben umbe tac : al mîn nôt mir herter nie gelac !