klagelîche nôt klage ich von der minne : daz si mir gebôt , daz ich mîne sinne dâ bewante , dâ man mich verderben wile . hei , minnenspil ! durch dich lîde ich sendes kumbers al ze vile . wengel roesenvar , wole gestellet kinne , ougen lûter , klâr , minniclîchiu tinne hât si , diu mir krenket leben unde lîp . hei , sælic wîp ! durch dîn bezzisten tugende mir mîn leit vertreip . süeze troestærîn , troeste mîne sinne durch die minne dîn . in der minne ich brinne , von der minne viure lîde ich senente nôt . hei , mundelrôt wilt dû mich niht troesten , sich , sô bin ich tôt .