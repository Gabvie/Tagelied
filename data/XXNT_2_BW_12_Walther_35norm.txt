wie sol man gewarten dir , werelt , wilt dû alsô winden dich ? wænest dich entwinden mir ? nein , ich kan ouch winden mich . dû wilt sêre gâhen , und ist ouch unnâhen , daz ich dir noch sule versmâhen . dû hâst lieber dinge vile , der mir einez werden sol . wellt , wie ich daz verdienen wile ! doch solt dû gedenken wole , obe ich ie getrete vuoz von mîner stete , sît dû mich dir dienen bæte . wellt , dû solt niht umbe daz zürnen , daz ich lônes mane . troeste mich ein wênic baz , sich mich minniclîchen an . dû maht mich wole pfenden und mîn heil erwenden : daz stêt , vrouwe , in dînen henden . ich en|weiz , wie dîn wille stê wider mich ; der mîne ist guot wider dich . waz wilt dû mêr , wilt , von mir wan hôhen muot ? wilt dû bezzer wünne , danne man dir gunne vröuwede und der gehelfen künne ? wellt , tuo mêr des ich dich bite , volge wîser liute tugent ! dû verderbest dich dâ mite , wilt dû minnen tôren jugent . bite die alten êre , daz si wider kêre und aber dîn gesinde lêre . werelte , wie lange sol ich gern , dû weist wole wes unde wâ ? dû muost mîner vröuwede entbern , mir en|werde buoz aldâ . gêt heim , hier ist gesungen . wirde ich hier verdrungen , sô beslüzze ich mîne zungen . ich hân dir gedienet sô , welde , daz ich mich es niht schame . swie dû mich mit lône machest vrô , dir geschihet vile lîhte alsame . ich wolte oc ein vile kleine . weist|dû waz ich meine ? wider liebe lief , daz eine .
