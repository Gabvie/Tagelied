wole mich des tages und ouch der zît , daz mir von der sældenrîchen sô geschach , diu mir aldâ ze herzen lît , dar nie guotes wîbes ouge in mêr gesach . dâ reht in mînes herzen kraft lebet diu werde schoene mit gewaltes krône ; daz tuot mir der minne meisterschaft . der minne manicvalte rât riet mir , sælic vrouwe , an dînen werden lîp , durch_daz dîn reinez herze hât ganzer tugende mêr danne in der werelte ein wîp . vrouwe , ich bin dîn stater wer lîbes unde sinne , sô daz ich dich minne mêr danne ieman valscher minne ger . jâ bin ich valscher minne vrî wider dich , vrouwe , al mînes herzen sælicheit , und daz diu liebe stæte sî unze ich lebe , sô hât mir mîn sin geseit . ich wile , vrouwe , in mînen tagen dich mit triuwen meinen , minnen dich , dich reinen ; daz sol mir dîn hôher muot vertragen . mîn tumbez senentez ouge sihet leider selten daz mîn herze minne gar ; daz ist dîn lîp und anders niht , daz mich , vrouwe , machet dicke missevar . ich muoz leider unde sol durch der liute nîden dich ze sehenne mîden ; daz tuot wê mir unde niender wole . ich en|weiz waz ich dir anders sage wan_daz ich dich minne und iemer minnen muoz . mîn meistiu nôt und al mîn klage ist daz mich sô selten vröuwet dîn werder gruoz . des trage ich vile manig ouwe nâhe mir verborgen ; ich bin tûsent sorgen durch dîn vremeden rîcher nû danne êr