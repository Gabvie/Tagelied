lieber sumer , nû sint die bluomen alle gar verdorben und diu grüene heide von dem winter , swie ez halt uns gevalle . er benimet uns vile der ougenweide . alsô swinde ist sîn getwanc und sîn zît den vogellînen leider alze lanc . er en|kan sô sêre niht getwingen , ich en|welle iu vröuwede helfen mêren unde hôhe ûz vrîem muote singen , alsô kan der sin daz herze lêren . wê , wie spriche ich tôre daz ! lieze mich mîn senenter muot , sô sünge ich iu noch baz . wole in die nû tugent und êre minnen , wole in die nû rehter triuwen walten ! die lobe ich mit allen mînen sinnen und wunsch in daz si mit sælden alten . ez sî man oder sî ein wîp , sælic müezen si iemer sîn , geêrt sî ire lîp .