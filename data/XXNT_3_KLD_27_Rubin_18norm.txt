lop der reinen wîbe mac trûrenes vile benemen unde vröuwede geben , des ich ie ze singen pflac , sît_daz ich erkante ire werdiclîchez leben . ich wile ir ze hulden machen manic herze vrô , sît ich wole von schulden mac ire lop getiuren hôhe . kunde ich nâch ire wirde daz , niemer würde wîbe mêr gesprochen baz . von der ich mit triuwen bin allen guoten wîben mînes lobes bereit , der gêt kleine zorn in swaz ich von ire tugenden hân noch her geseit . got gebiete der guoten daz si mîne klage verneme und die hôchgemuoten dâ bî mînes lobes gezeme . sehet sô mac ich sprechen wole swaz man einem werden wîbe sprechen sol . waz ist bezzer danne ein wîp diu mit zühten wîbes güete erzeigen wile ? wîp , dîn minniclîcher lîp übermizzet al der werelte vröuweden zil . waz sich dir gelîche , daz ist mir vüre|wâr niht kunt , wan daz himelrîche . sælic sî diu süeze stunt dô wart guoter wîbe gedâht , swie mich einiu habe in senenten kumber brâht . wie ist diu werelt alsô verzaget aller vröuwede diu bî êren stüente wole ! swer von schulden niht en|klaget , der en|weiz niht rehte waz er trûren sol . waz mir leit vertrîbe ? waz mir hôchgemüete gebe ? daz ich einem wîbe sundert mit gedanken lebe : durch der werelte gemeine site müeze ich anders allen sorgen volgen mite . ein vile hôher niuwer wân hât mich in ein ungemache sorge brâht , der ich mir ze lîdenne gân , swie ich von ire schulden bin alsô verdâht . ungemach nâch êren zimet vür swache senfticheit . alsô wile ich mêren vröuwede mîner arbeit : dicke wirdet daz ende guot daz von êrste lobelîche unsanfte tuot .