wole mich hiute und iemer mêre sumers unde sîner schoenen zît . zuo der wünne hân wir êre , sît sîn kunft der werelte vröuwede gît . swem ie herzeliebe wart bekant , der wirt in der wünne maniger vröuwede ermanet , wan ich einer bin der noch nie trôst an herzeliebe vant . vröuwete mich ein liebez mære , sô wær ich den sumer ane leit , daz ouch diu vile sældenbære mich gewerte des si mir verseit : sô vröuwete ich mich aller bluomen schîn und des süezen meien ; sanc der vogellîn der|ist mir trüebe , sol ich von der lieben ungetroestet sîn . Rôsenrôt gar minniclîche sô ist der lieben wengel unde ire munt . si ist sô gar der êren rîche , daz ist mir ein sældenrîcher vunt . dâ bat si mich lâzen mînen sanc daz ich dâr|an erwünde . sô ist mîn vröuwede kranc , sol mîn dienest und mîn singen gein ire sîn gar âne danc . ê_daz ich alsus erwinde , sô sol ein mîn vriunt der lieben sagen , sît ich guot gerihte vinde , sô wile ich dem küninge von ir klagen daz si mînen dienest nam verguot und si mir dâr under trôst noch helfe tuot : lât der küninc daz ungerihtet , sô habe ich ze|dem keiser muot . sô vürhte ich , wir müezen beide kempfen swie wir vür gerihte komen , wan si lougent bî dem eide daz si mînen dienest habe genomen . muoz ich danne vehten , daz ist ein nôt : kûme ich slüege ire wengel unde ire munt sô rôt , sô ist ouch laster , sleht ein wîp mich âne wer in kampfe tôt . wiget der küninc Kuonrât daz ringe , swenne ich künde mîniu klagentiu leit , schiere ich ez vür den keiser bringe : dâ wirdet doch niht wole von ir geseit . swie mir der niht rihtet dâ zehant , sô wile ich ze|dem jungen küninge ûz dwingen lant oder an den bâbest , dâ man ie genâde an rehte vant . lieber vriunt , dû zürnest sêre daz dû keiser unde küningen klagest und dem bâbeste : ûf mîn êre , dir ist bezzer daz dû reht verdagest : nim die minne diu gevüege sî , wis mir langer noch mit dînem dieneste bî : dir ist minne bezzer danne reht : ich bin des muotes vrî .