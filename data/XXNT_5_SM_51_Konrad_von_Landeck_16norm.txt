ich verklage wole diu zît und die wünnebernde ouwê , troeste mich mîn trût , mîn vrouwe , nâch der sich mîn herze dicke sentet . diu mir alsô liebe lît in dem herzen mîn behalten : dâ si nieman kan verschalten , si hât sich sô lieplîche dar gewenet . mir wart nie liep als rehte wert , si ist in mînes herzen veste wole diu hêrste und ouch diu bezziste , si ist , der mîn wunsch ûf erde gert . lachelîche ein lôser blic ûz ire liehten , spilenten ougen zarte , minniclîchen tougen sach ich liuhten in mînes herzen grunt . dô kan mir von vröuwede ein stric und ein minnegernter smerze alse lieplîche in daz herze , daz ez wart von rehter liebe wunt . dô ich sach ire munt durhliuhtic rôt alse vröuwedebærez lachen lieplîche unde vroelich machen , dô gerte ich nâch liebe in wernde nôt . wer gesach ie wîbes lîp alse schoene und alse klâren und sô lieplîche wole gebâren und sô gar in wîbes güete guot ? si ist gar ein wîplich wîp , nâch dem wunsche wole gestellet : sælde hât sich ze ir gesellet , si hât kiusche , zuht und reinen muot . jô meine ich mînes herzen ungemach , nâch der ich mit gerntem sinne in der minne hitze brinne : sô wole mich , daz ich si ie gesach !