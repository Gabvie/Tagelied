ich solte belîben sîn , dâ man mich es tougenlîchen bat . nû hât mich der wille mîn verleitet an ein ander stat , dâ ich von herzeswære trage , mêre denne ich iemanne sage . ich hân aber leider nieman , dem ich ez klage . wes versûme ich tumber man mit grôzer liebe schoene zît , dâ ich niht belîben kan , sît mir got daz leben gît , daz ich als unsanfte swære dole ? mir was eteswenne wole . ich wæne , daz von ieman reden sol . wê , daz sie sô maniger sihet , der sînen willen reden wile , ze allen zîten und ich niht ! daz ist mir ein swære spil . sol ein ander von ire lône entvâhen , und ich dâ niet erworben hân , sô gediene ich niemer wîbe mêr ûf lieben wân .