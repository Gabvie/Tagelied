wer sol mich ze vröuweden stiuren gein den wünniclîchen tagen ? sol mir hôchgemüete tiuren , daz wile ich den guoten klagen . ich weiz wole , ez ist in leit : ich was ie den vröuwede gernten mînes dienestes vile bereit unde wær ouch noch vile gerne . mir ist mîn lôn gein der vile süezen huore unnâher danne verne . sælderîche sumerwünne , dû solt haben mînen gruoz . swie si vröuwede mir erbünne , doch wirdet manigem herzen buoz von dir grôzer swære vile . dâ von ich dich , süezer sumer , williclîche grüezen wile unde muoz doch vröuwede entbern , wan mîn lôn ist gein der süezen huore unnâher danne verne . ich mac wole mîn herze strâfen , daz ich es gegen ir began , ûf mîn ougen schrîen wâfen , die von êrst si sâhen an . ach , dô was sô schoene ire schîn , daz er kam durch ganziu ougen in daz senente herze mîn . daz muoz iemer nâch ir gern , swie mîn lôn ist gein der süezen huore unnâher danne verne . als ein swîn in einem sacke vert mîn herze hin und dar . wildiclîcher danne ein trache vihtet ez von mir zuo ze ir gar . ez wile ûz durch ganze brust von mir zuo der sældenrîchen : alsô starc ist sîn gelust . wê , wie lange sol daz wern , sît mîn lôn ist gein der süezen huore unnâher danne verne ! nû si hât doch schoen und êre , Steimar , swaz an dir begât , ganzer tugende michels mêre , aller sælden vollen rât : an ir lît der wunsch vile gar . wünschent alle , guoten liute , daz ich wole gegen ir gevar ! ez gât mir durch ganzen kern , daz mîn lôn ist gein der süezen huore unnâher danne verne .