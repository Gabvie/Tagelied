minne , ich wile dich iemer êren durch die tugende der dû pfligest , maht dû mîne vrouwen lêren mînen muot : dâ mit gesigest . mache uns eine vröuweden rîche mit einander : wie gelîche dû mich danne wîgest ! minne , lâ dich niht betrâgen einer vrâge der ich dich muoz durch ander liute vrâgen - die hant sô gevrâget mich - , wer dû sîst und waz dû kunnest . ob dû mir iht sælden gunnest , daz sage unde sprich . minne , ich wile dir iemer singen , ich wile dîner helfe leben , maht dû mir ze vriunde twingen die dâr dû mich hâst gegeben , sô geloube ich daz dû , minne , bist gewaltic küninginne . mache ez allez eben . minne , ich en|kan dîn niht vergezzen , mit dir ringe ich alliu zît . nieman lebet alsô vermezzen der an dir behabe den strît den dû strîtest , wan mîn vrouwe : die grôz ungenâde schouwe , waz sie sorge uns gît . minne hieze ich , swâ man vünte einen vunt ; sich waz daz sî : mannes munt an wîbes munde , sint siu gar vore valsche vrî . swâ sich zwei alsô vereinen mit ire hövischheit und daz meinen wole , dâ bist dû bî .