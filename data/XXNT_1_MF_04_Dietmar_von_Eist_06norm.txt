gedanke die sint ledic vrî - daz in der werelte nieman kan erwenden , dâ ist ouch dicke senen bî , die ich von dem herzen ofte unsanfte sende . ein rehtiu liebe mich betwanc , daz ich ir gap daz herze mîn . des werdent mir diu jâr sô lanc , sol ich von der gescheiden sîn . des wænen ich mîn leben niht lange stên . ich verderbe in kurzen tagen , mir tuot ein scheiden alsô wê . ich sûfte , und hilfet leider niht , umbe ein wîp , bî der ich gerne wære . sô sî mîn ouge niht en|sihet , daz sint dem herze mîn vile leidiu mære . ire tugende die sint valsches vrî , des hoere ich ir die bezzisten jehen . nû sehent , wie mînem herzen sî : ich getar ir leider niht gesehen . wie senelîche si mich lie ! si hât daz herze mir benomen , daz geschach mir êr von wîben nie . ich hân der vrouwen vile verlân , daz ich niht herzeliep vinden kunde . swaz ich vröuweden ie gewan , daz ist wider dise liebe ein kranke stunde . die ich ze liebe mir erkôs , sol ich der sô verteilet sîn ? sehet , des belîbe ich vröuwedelôs , und wirdet an mînen ougen schîn . in al der werelte ein schoene wîp êrst vile gar ire eigen ist mîn lîp .
