mir ist ein nôt vore allem mînem leide , doch durch disen winter niht . waz dâr umbe , valwet grüene heide ? solicher dinge vile geschihet , der ich aller muoz gedagen . ich hân mêr ze tuonne denne bluomen klagen . swie vile ich gesage guoter mære , sô ist nieman , der mir sage , wenne ein ende werde mîner swære , dâr zuo maniger grôzen klage , diu mir an daz herze gât . wole bedorfte ich wîser liute an mînen rât . niender vinde ich triuwe , daz ist ein ende , dâ ich si doch gedienet hân . guoten liuten leit ich mîne hende ; wolten si ûf mir selben gân , des wære ich vile willic in . ouwê , daz mir nieman ist , als ich im bin ! wole den ougen , diu sô welen kunden , und dem herzen , daz mir riet an ein wîp ; diu hât sich underwunten guoter dinge und anders niet . swaz ich durch si lîden sol , daz ist kumber , den ich harte gerne dole . daz ein man , der ie mit boesem muote sîne zît gelebet hât , niemer wile gedenken mîn ze guote , des wirdet mîn vile schoene rât . swenne ich in erliegen sol , sô gedenke ich , ouwê , wie getuon ich wole !