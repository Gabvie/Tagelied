ich wolte gar von vröuweden gân , dô trôste mich ein rôter munt . er seite , ich solte in vröuweden stân , er wolte machen mich gesunt . troestet er daz herze mîn mit alsô vröuwedenrîcher tât , ahî , wer wolte ich danne sîn ! si solte vröuwen wole mînen lîp und solte mîner êren pflegen . tet ez ein minniclîchez wîp , sô wolte ich sorgen mich bewegen . ire munt der ist sô stæte gar , sît er daz gesprochen hât , daz er vore sorgen mich bewar . jâ rîcher got , wie sanfte ez tuot , den grüezet wole ein lieplich wîp . dem wirdet sô vröuwedenrîche der muot , daz herze und ouch der sîne lîp hôch ûf gein den lüften var . sîn muot der vliuget alsô hôhe alsam der edel adelar .