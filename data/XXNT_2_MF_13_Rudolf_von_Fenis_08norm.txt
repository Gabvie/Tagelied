ich was ledic vore allen wîben . alsus wande ich vrô beliben , daz mich keine mêr bedwünge und mich von mînen vröuweden drünge . dô wolte ich , daz mir gelünge , sô daz ich doch sanfte runge . was daz niht ein tumber muot ? wer gewan ie sanfte guot ? man saget mir , daz liute sterben , der sî vile , die verderben , sô sie minnent alzuo sêre . wâfen , hiute und iemer mêre ! wie behalte ich lîp und êre ? sie ist mir ein teil ze here . sol si denne ein vrouwe sîn ? jâ si , weiz got , iemer mîn ! wer hât ir gesaget mære , daz mir ieman lieber wære ? der müeze als unsanfte ringen , als ich tuon mit senenden dingen . sol mir an ir misselingen , sô muoz in mîn sorge twingen ! tôre , kum dînes vluochen abe : selbe tât , selbe habe ! mir gât einez in|dem herzen , dâ von lîde ich manigen smerzen . daz ersuochet mir die sinne beidenthalben ûzen und inne . wê mir , kumet daz von der minne , daz ich es iemer denne beginne ! wê , wâr umbe spriche ich daz ? tuot ez wê , ez tuot ouch baz . waz wirret , daz si mich verneme ? daz ir niemer missezeme . hæte ich doch den schaden eine , den si hât mit mir gemeine , sô klagete ich ir swîgen kleine . mac si hoeren , waz ich meine , ouch schadet ez ir vile kleine .