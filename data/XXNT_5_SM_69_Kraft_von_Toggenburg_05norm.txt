mir ist leide , daz der winter beide walt und ouch die heide hât gemachet val . sîn betwingen lât niht bluomen entspringen noch die vogel singen ire vile süezen schal . alsus verderbet mich ein sælic wîp , diu mich lât âne rât , den si hât . des zergât an vröuweden gar mîn lîp . mîner swære schiere ich âne wære , solte ich die sældebære schouwen âne leit . diu vile hêre hât schoene , zuht und êre . der wunsch und dannoch mêre ist gar an si geleit . roesewengel , mundelrôt si hât , valhâr lanc , kele blanc , sîten kranc . mîn gedanc an ir vile hôhe stât . ich wile singen mêre ûf guot gedingen . sol mir wole gelingen , daz muoz an ir geschehen . si kan machen trûric herze lachen , grôze sorge swachen : des muoz man erjehen ! würde mir ire werder trôst geseit , sehet , vür wâr , offenbâr mîniu jâr wolte ich gar mit vröuweden sîn gemeit .