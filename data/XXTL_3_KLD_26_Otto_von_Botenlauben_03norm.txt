singet , vogel , singet mîner vrouwen , der ich sanc : ich sanc umbe alle ire êre und umbe ire werden vriundes lîp . den beiden dienete ich gerne : ir sô diene ich âne danc . daz trûwe ich wole erwenden , sît sich daz wunderschoene wîp eines ritters und ire êren hât bewegen . ich pflac ire her , nû müeze ir got der rîche pflegen und helfe im wole von hinnen : er hât ze lange hier gelegen . ich ziuge ez ûf der kleinen vogellîne morgensanc daz ich dir hân geleistet , rîtær , swaz ich leisten sol dîneme lîbe und mîner vrouwen , des mich her mîn triuwe ie twanc , daz hiute und iemer mêre bewachet bist und behüetet wole , wan_daz ire zorn gein tage mir zwîvel gît . nû wecke in , vrouwe , ich singe im rehte scheidenes zît . nû hüetet dîn selbes , rîtær : grôz angest bî der liebe lît . ich bin unsanfte erwecket , vrouwe , ob ich entslâfen was , von maniger vogelsange , die sich dâ vröuwent gein dem tage . ich hôrte lûte singen den wahtær ûf dem palase , als er uns hât bescheiden : mit sange hôrte ich sîne klage . wie hâs|dû , sælic wîp , mich daz verdaget , daz dû niht spræche rîtær , wache , ich wæne ez taget ! nû muoz ich von dir scheiden : grôz angest mich von liebe jaget .