nieman vol loben vröuwen kan , wan si bî tugenden wonent alse schoene : sælden krône sint ire ingesinde . wole in , wole ! iemer des wünsche ich . mich sol wole des muot ziehen in gemüete , dicke ire güete ich sô wole bevinde . ein schoenez wîp , ein wîplich lîp : diu süeze güete manic gemüete sô süeze durchgât , sô daz er vrô muoz sîn der wünnen , die dem liehten sunnen gelîchent sich . wîp sint sô maniger wünnen rîche ! jâ wære ez wole , daz liebez vol wær sîn gemüete , der ire güete mit lobe dicke tuot lieplîche guot . jâ wole den vrouwen ! man mac an in schouwen sô süezen schîn ; man mac bî in wole vroelich sîn . sô stênt schône ire tinne , ire houbet kelen , nâch , ire kinne , ire brustel , ire ougen , des man sol wole dar war gerne nemen . der werelte krône sint vrouwen , gar süeze ist ire aneschouwen : ir ist vile sô rein , manic vrouwe guot tuot daz , swaz wole mac zemen . und wær ez niht ein zuoversiht doch sendes smerzen mannes herzen , swanne er sihet sô gar wünnevar die schoenen vrouwen ? doch gît im daz schouwen hôhen muot , swie swê doch senentez jâmer tuot . sît mannes muot wirdet sô gar guot , swanne er mac schouwen schoene vrouwen , sô würde er êrst vrô , kæme ez sô , daz er eteslîche wîplich wünnerîche solte umbevâhen : sô mohte er êrst rehte vröuwede hân ! si hânt lôz gebaren , die reinen vrouwen klâren , gar lieplîche stêt erkôsen ; dâ|von wole wir ir doch noch mügen uns vröuwen von schulden sêre . wen verdrôz ie vrouwen , der si rehte konde geschouwen ? der wart nie , sicherlîche , des dunket mich : ich kan an in wole wizzen sô gar hôch êre . wie mohte ein man iemer verlân , im kæme ze sinne rehte minne bî vrouwen sô vîn ? liehter schîn durchgât sîn ougen dâ sô lieplîche tougen : sô kumet er in vröuwede und doch in sendeger . ez ist kleine niht , daz guot man sihet an schoenen wîben . ez kan trîben leit wole von dem manne , der wole kan entstân ire güete : sô wirdet sîn gemüete vröuweden rîche . wîp sint ze rehte minniclich . ire minniclich lachen wünnesan kan doch noch manigen wilden muot und sinne ; dâ bî minne sînem herzen bringen ire wîplich hende zartlich wîs . prîs ich jihe wîplîchen bileden : manic gemüete nâch ire güete muoz von schulden ringen . swenne ein schoene wîp ire schoenen lîp sô schône treit und wole bekleit , sô kumet si danne sô gar lieplîche klâr , sô wole ze prîse , als ûz dem paradîse kom ire lîp . ach , wie sint sô guot schoeniu wîp ! der wîbe lôn sint süeze und lint . swer der bevindet , der erwindet an ire dieneste niht , swem geschihet , er müeze danne sterben . man mac gerne werben umbe diu wîp : si hânt sô minniclîchen lîp . ir wîplîche tanzen mannes muot tuot sô vrô , doch gar senelîche , der reht ahtet unde trahtet , wie loselîche si ez kunnen . minniclich stênt in wîplich kleit . breit sol wole man ire wünne machen : mannes ougen werdent tougen lieplîche vol ire wünnen . jâ mac der hân sô lieben wan , der dic mac schouwen schoene vrouwen , wan er wirdet dicke sô lieplîche vrô , wan vrouwen wünne liuhtet sam der sunne . mannes lîp vröuwet niht sô wole , sô schoeniu wîp . sehet doch , swer vile gedenken wile nâch vrouwen bilede , der wirdet wilde , wan er sihet wole noch wünne doch an schoenen wîben . daz wir ez iemer trîben ! vrouwen vîn müezen vore allen wünnen sîn .