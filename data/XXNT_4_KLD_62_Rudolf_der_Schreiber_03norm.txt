Meie hât die liehten zît vröuweden|gernten aber brâht ze guote . vogel singent widerstrît ; des vröuwe ich mich gerne in mînem muote , nû ist mîn gemüete niene vröuwedenbære , sît ich der von tage ze tage unmære diu mir liebet nû und ze allen stunden . dô ich ie wânte vinden trôst , dâ hân ich niht wan umberede vunden . mac erwenden wîbes lîp mannes trûren , senentez ungemüete , sousest mîn vrouwe sô gar ein wîp , daz mîn trûren wande wole ire güete , geruochte eht sî mîn ungemüete krenken . wê , wie mac si sælic wîp gedenken daz si sich vröuwet mîner grôzen swære ? sô bin ab ich ire vröuweden vrô : sus vröuwen wir uns ungelîcher mære . wîp , dû hôchgelobetez wort ! bezzer ist danne in der werelte iht wære wîplich wîp , ein wernter hort . ist dâ kiusche bî und guot gebære , sô ist lîp und ouch der name wole geschônet . mit den hât mîn vrouwe sich gekroenet : wâ gestuont ûf houbete baz ie krône ? diu liebe kan sich lieben wole und tuot daz mit wîplîcher zühte schoene .