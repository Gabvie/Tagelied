sich mohte wîser man verwüeten von sorgen , der ich manige hân . swie ich mich noch dâ von behüetete , sô hât got wole ze mir getân , sît er mich niht wolte erlân , ich neme si in mîn gemüete . joch entgilte ich alse sêre ire güete und ouch der schoene , die si hât . lite ich durch got , daz si begât an mir , der sêle würde rât . mich kunde nieman des erwenden , ich welle ir wesen undertân . den willen bringe ich an mîn ende , swie si habe ze mir getân . sît ich des boten niht en|hân , sô wile ich ir diu lieder senden . vert der lîp in ellende , mîn herze belîbet dâ . daz suoche nieman anderswâ , ez kunde ir niemer komen ze nâhe .