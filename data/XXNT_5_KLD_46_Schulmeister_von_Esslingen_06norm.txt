walt hât sich mit kleiden schône gegestet , er hât ûf gesetzet manigen stolzen kranz . hier wie dem diu heide widerglestet ; diu hât an geleit ire schoene wunder|swanz . dâ bî hoert man daz gevügel ûf schellen sam siu harpfen wellen . dâ ze velde ist wildiu vröuwede rehte ganz . ich mac wole von wilden vröuweden singen : leider , mir wile alliu vröuwede wilde sîn . vogelsanc kan mir niht vröuwede bringen , mich vröuwet weder loup noch gras noch bluomen schîn . schellic hase in walde und ûf gevilde wart nie gar sô wilde als mîn vröuwede ist . ô|wê , liep , diu schulde ist dîn . trût , dû kupfelst alle mîne sinne liep , nû ist dir doch bentic aller mîn gedanc . tuo mir vröuwede bentic , trûtærinne ; dâr zuo hoert niht küpel wan dîn ermel blanc . trûtez trût , mîn liebez liep âne ende , mir zimet kein gebende ganzer vröuwede wan dîn werder umbevanc .