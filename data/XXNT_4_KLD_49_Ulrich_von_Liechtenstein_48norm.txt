vrouwe , mîner vröuweden vrouwe , vrouwe mîn über allez daz ich hân , swanne ich iuwer schoene schouwe und mich iuwer ougen lachent an , sô wirde ich als herzenlîchen vrô , daz mîn muot stât vür die sunnen hôhe . wîplich wîp , von iuwer güete bin ich ofte worden hôchgemuot . nû ist mîn lîp in ungemüete komen : dâ vüre sulet ir mir wesen guot . lachet mich mit spilenten ougen an : sô muoz al mîn trûren gar zergân . lachen iuwerm rôten munde schoene stât und iuwern ougen lieht : dâ von vröuwet ez mich von grunde sô daz man ûz mînen ougen sihet vröuweden tou vore herzenliebe gân , sô mich munt und ougen lachent an . in dem herzen mîn versigelet hân ich iuwern reinen süezen lîp , mit der stete alsô verrigelet , daz dâr ûz in niemer maget noch wîp mac verdringen weder naht noch tac . ir sît diu an der mîn vröuwede ie lac . mich vröuwet diu vile süeze unmuoze , daz ich iu sol iemer dienente sîn . iuwer munt der kan sô suoze sprechen , daz er vröuwet daz herze mîn . iuwer minniclîchen süeziu wort sint gar mîner hôhen vröuweden hort .
