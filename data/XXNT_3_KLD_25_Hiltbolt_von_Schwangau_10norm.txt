ich wile aber der lieben singen , der ich ie mit triuwen sanc , ûf genâde und ûf gedingen , daz mîn trûren werde kranc . bî der ich alsô schône an einem tanze gienc , ir ze|ime wole diu krône : sô schoene wîp wart nie . ellen und Else tanzent wole , des man in beiden danken sol . ich en|gesach sô tugentrîche vrouwen nie , des muoz ich jehen , noch sô rehte minniclîche , swaz ich vrouwen hân gesehen ; des ist si vore in allen gewaltic iemer mîn . si muoz mir wole gevallen , sî süezer sælden schrîn . ellen und Else tanzent wole , des man in beiden danken sol . sælic sî diu süeze reine , sælic sî ire rôter munt , sælic sî die ich dâ meine , sehe si sô süezer vunt ; sælic sî diu süeze stunde , sælic sî daz ich si ersach , sælic sî dô si mich bünde : diu bant ich noch nie zerbrach . ellen und Else tanzent wole , des man in beiden danken sol .