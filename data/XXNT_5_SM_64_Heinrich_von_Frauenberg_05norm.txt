sol von minniclîchem wîbe mir vile senden man niht swære werden buoz ? von ire triutelehten lîbe wart mir nie , wan_daz ich nâch ir siuften muoz . von der ich den schaden hân , pfliget gegen mir niht stæter triuwe : des wile ich an ir lachen mich niht mêre lâzen ! mir wære doch daz leben swære , trôste mich ein anderz liebez troesten niht , wan ich weiz diu inneren mære , daz die lieben nieman wan in êren sihet . vrô mich doch ein troesten tuot : lîde ich nôt an mînem lîbe mit gedulte , daz ist mir an der sêle guot . waz sol ich ir mêre künden , wan_daz si an den triuwen mich verderben lât ? si wile sich an mir versünden , wizzent , daz ez iemer ûf ire sêle stât . alles wandels ist si vrî : swie si mich an vröuweden irre , got sî mir als ich der herzelieben sî ! ir vile vroelîche stênden ougen , diu hant sô versêret mich vile senenten man . daz wile nieman mir gelouben : dâ ist ouch der ungetriuwe schuldic an . daz ist ire rôsevarwer munt , den si ûf mînen schaden spîset . der hât an den ganzen triuwen mich verwunt .