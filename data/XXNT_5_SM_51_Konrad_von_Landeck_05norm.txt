nû hât sich diu zît verkêret , daz vile manigem sorge mêret . walt und ouwê , die sint val dâ bî anger und diu heide , die man sach in liehtem kleide in den landen überal . dâ bî klage ich vogellîn , wan si singent süeze doene in des blüejenten meien schoene . sehet , diu müezen trûric sîn . swie der winter uns wile twingen , doch wile ich der lieben singen , der mîn herze nie vergaz . dâ ist ein wîp in wîbes güete , diu ist sô guot vür ungemüete , daz nie niht gevröuwe baz mich vile senden , danne si tuot . swanne ich denke , daz diu reine mich in herzen lieplîche meine , daz ist vür alle sorge guot . vrouwe minne , ich wile dir danken iemer mêre , âne allez wanken , durch sô vröuwederîchen vunt , daz dû mir ze vrouwen vünte , der ich mîn ze dieneste ie gunde , diu lît an mînes herzen grunt . minne , tuo sô wole an mir , hilf unde twinc der reinen sinne , daz si mich als ich si minne : sich , sô wirdet gedienet dir . diu vile süeze , diu vile reine , diu vile liebe , valsches eine , der ich iemer dienen wile , diu ist minniclîchen schoene , maniger tugende ich si krône : der gewan nie wîp sô vile . sô ist ire gebæren guot , si ist ( ...) stæte , si ist vrî voremissetæte , si ist mit zühten wole|gemuot . konde ich minniclîchen singen , daz müezet ir ze lobe erklingen , wan si ist schoene und wolegestalt . der vile süezen , der ich diene , singe ich disen sanc vore Wiene , dâ der küninc lît mit gewalt . der bedenket des rîches nôt , sô gedenke ich nâch dem gruoze , den sô minniclîchen süeze gît ire mundel rôsenrôt .