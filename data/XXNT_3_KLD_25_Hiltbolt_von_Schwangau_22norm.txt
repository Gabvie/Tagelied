in den sumerlîchen tagen hôhe stât manic herze , niht daz mîn . daz klage ich der schoenen , diu mir selten lât keine vröuwede komen dâr în . sol daz iemer alsô sîn , sô mac ich wole klagen daz an ir niht zergât ir vile minniclîcher schîn . si gelîchet wole dem sternen Tremundan , der nie hin noch her gegie . alsô hât si lange wider mich getân , daz|si ire muot verkêrte nie . sît ich mich an sie verlie , sô en|kunde ich an ir vinden noch entstân wan versagen , daz vant ich ie . si sol wizzen , swaz ich leides von ir klage , daz ich doch nie wîp gesach die ich sô minniclîche in mînem herzen trage . nie niht anders ich verjach . dulte ich dâ von ungemache , was dâr umbe ? ich mohte noch geleben die tage daz nie lieber mir geschach .