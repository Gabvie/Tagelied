ich hân mîn herze der lieben gesendet , wan mîn senenter smerze , der ist noch unerwendet , alde ez en|wende diu reine und diu süeze , von der ich müeze betwungen sîn . genâde , ire keiserinne , lâ genâde an mir erschînen ! dû gip mir dîne minne und scheide mich von pînen . lâ mich geniezen der liebe , der güete , daz mîn gemüete stuont ie an dir . wer sol mir nû wenden mîn senentez ungemüete , sît ez niht wile enden ire reinen wîbes güete , diu mich dâ twinget den âbent und den morgen ? ich lebe in sorgen , daz klage ich ir . sol ich si niht schouwen , daz ist mir iemer swære . sô sint ouch an|der vrouwen ze sehenne mir unmære . ich en|gesach ûf erden nie wîp alsô gerne : schoene als ein sterne sô stênt ire ougen vrî . wâ wart in dem touwe dechein bluome alsô schoene ze sehenne als mîn vrouwe , die ich mit sange kroene ? ire lîp , der reine , der schoene als ein gimme ! süeze ist ire stimme , des vröuwet sich mîn sin .