er tôre vile tumber , des lîp sî gehaz den merekæren durch ire kargez spehen , ermerken , ire hüeten , daz troestet noch baz danne an den tumben daz toube übersehen , swer guoten wîben ire guotlîchen muot wole kan gemerken , des merken ist guot , swer des niht merket , der|ist toup und unvruot . unvalschlîchez merken , sehet , daz ist ein prîs , mannen und wîben der vile hoehe stât . von guotlîchem merkene wirdet man êren wîs . unwerdez merken , daz in nîde ergât , und hüete in nîde , den zwein trage ich haz . von rehtem huoten wile ich sprechen daz , daz al der werelte zimet niht dinges baz . diu huote an den wîben diu tuot mich sô vrô , daz ich in wünsche daz si ot sîn behuot , mit huote beslozzen vile sêre und alsô daz in diu huote behüetete den muot mit rehter güete vore valschlîchem site , daz iener wenken von güete einen trit . der huot in allen ich wünsche unde bite . mîn vrouwe kan hüeten ire êren sô wole daz si in ire huote sô wærlîchen stât , si wert sich unprîses ze rehte als si sol ; niuwan des einen des an mir begât . sîn wile niht merken daz ich von ir trage leitlîche swære nû vile manige tage und daz ich ringe mit wêtvonder klage . und kunde si merken , si muoste mir jehen daz ir mîn dienest ist stæte âne wanc . nû mac si des tougen in mîn herze sehen , wie gein ire hulden spielt al mîn gedanc . si mac dâ schouwen , ob si|ez merken wile , süezen gedingen , dâ bî jâmers vile . der zweier schanze ich gein ire hulden spiel .