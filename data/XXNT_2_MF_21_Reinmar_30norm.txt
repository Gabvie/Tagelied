durch daz ich vröuwede hier bevore ie gerne pflac , sô wundert die liute alles mînes trûrennes sêre . dem ist nû sô , daz ich baz niene mac . kæme aber iemer mir ein lebender tac , ich kan noch , daz ich ie künde oder mêre . des geswîgte ich durch die gotes êre , der mir sælden hât gegeben sô vile , ich gouch , als ich des niht erkennen wile ! hiure ist vröuwede manigem manne harte unwert : daz ist iedoch entriuwen âne schulde . wir solten hiure sîn vrô danne vert . jô mac ein man erwerben , des er gert , lop und êre und doch dâr zuo gotes hulde . got helfe im , swer daz mit sorgen dulte . jâ en|wirdet ein dienest niemer guot , den man sô rehte trûriclîche tuot . maniger swære wole , der nû hier bestât , er hæte allen sînen willen mit den wîben . geloube er mir , daz ez sô lîhte niht ergât , wile er die , diu sinne und êre hât , von den beiden alsô lîhte vertriben . ir decheiner darf ûf den trôst belîben . weiz got , guotes wîbes vingerlîn daz sol niht sanfte nû ze|erwerbenne sîn .