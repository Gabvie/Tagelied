ich lobe got der sîner güete , daz er mir ie verlêch die sinne , daz ich sie nam in mîn gemüete ; wan si ist wole wert , daz man si minne . noch bezzer ist , daz man ir hüete , danne iegelîcher sînen willen spreche , daz si ungerne hôrte , und mir die vröuwede gar zerstôrte . doch bezzer ist , daz ich si mîde , danne si âne huote wære , und ir decheiner mir ze nîde spræche , des ich vile gerne entbere . ich hân si erkoren ûz allen wîben . lâze ich niht durch die merkære , vrüme ich si mit den ougen , si minnet iedoch mîn herze tougen . ein lîp was ie unbetwungen und doch gemuot von allen wîben . allrêrest hân ich rehte bevunden , waz man nâch liebem wîbe lîde . des muoz ich ze manigen stunden der bezzisten vrouwen eine mîden . des ist mîn herze dicke swære , als ez mit vröuweden gerne wære . swie dicke ich lobe die huote , daz|is|wâr ez wart doch nie mîn wille , daz ich iemer in dem muote werde holt , die sô gar die sinne gewendet hânt , daz si der guoten entvremden wellent stæte minne . daz|is|wâr , tuon ich in niht mêre , ich vereische doch gerne alle ire unêre .