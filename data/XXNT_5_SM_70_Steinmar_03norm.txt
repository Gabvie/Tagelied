schône dringent durch daz gras bluomen maniger leien . swer den winter trûric was , der sehe an den meien , wie der heide und ouwê hât bekleidet , wie der kleiniu vogellîn von ungemüete scheidet . der des meien kleider sneit , der hât schoen und zühte vile an mînes hetzenne trût geleit . wünschent , daz si mînen pîn wende , daz ir iemer sælic müezent sîn . er gewinne niemer haz von decheinem wîbe , swer mir gunne , daz mir baz werde von ire lîbe , dâ mich ire minne hât versêret : in mînes herzen grunt si mînen senenten kumber mêret . dâ sol nieman arzât wesen , wan der lieben rôter munt , ob ich sender sol genesen . wünschent , daz si mînen pîn wende , daz ir iemer sælic müezent sîn . habe ich gein ire valschen muot , der ich sender diene , sô geschehe mir niemer guot , und müeze ich von Wiene niemer komen mit vröuwederîchem muote : daz sol si gelouben wole , daz reine wîp , diu guote . lobete ich si , waz solet ir daz ? swaz ich sender lobes kan , got hât si gehêrt baz . wünschent , daz si mînen pîn wende , daz ir iemer sælic müezent sîn .