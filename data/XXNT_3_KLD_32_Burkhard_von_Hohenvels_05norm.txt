diu süeze klâre wunder tuot gar mit zühten an mir jungen . mînes tumben herzen hôher muot want sîn iemer unbetwungen . der spielt êr mit reinen wîben , kiuschen megeden vrô vrî ze allen stunden . hât ire gewalt dem an gesiget , si heilt ouch wole mich wunden ; wan si hât kunst , dâ von ire wîpheit mêret : si heilet mit ire gruoze senentiu herzen , diu ire süezen minne sint versêret . dô ich genâde niht en|vant , swære wolte ich gerne entrinnen . ich huop mich ûz in vremediu lant : mit vlühten wande ich vride gewinnen , ich barc mich hinder berge grôze , starkiu wazzer , dâr zuo wît gevilde . vile ungevertet was mîn schilt mit harte vremeder wilde . daz hilfet niht , sît si mich alsô krenket , daz si mit rehter güete hôhen muot sô tiefe in sorclich trûren mir versenket . ire sældebernder hôher muot hât vile reinez ingesinde . daz ist vür ungemüete guot und vür ungelückes winde . scham treit ir den spiegel , dâ von kiusche si mit ganzer tugende minnet , ire blüejentiu zuht , ire wîplîche güete grôz lop ir gewinnet , dâ von ir êre vile des prîses vüeret , wan ire vroeherze missewende , diu im niht mac genâhen , niender hât berüeret . waz wile si mir gewinnen an ? ich gap ir mich gar vür eigen . wær ich ein wîp , wær si ein man , ganzen dienest wolte ich ir zeigen . hæte ich im sîn trôstvröuwede sam si mir die mîne tougene vore beslozzen , ich slüzze im ûf daz herze mîn und wær des unverdrozzen . in mînem vröuwedegarten müeze er wellen und mir vergeben unwizzen leit ; hæte im daz mîn , sîn herze muoste bî mir twellen . swen ie beruorte ire ougen swanc , was der vrô , der solte|es danken : er muoste sunder sînen danc ûf stân von den vröuwedenkranken . alsus wande ouch ich hân ganzer vröuweden wunsch , dâ von sich huop diz mære . dâr nâch , dô ich schiere von ir kam , dô wart mir nie sô swære . doch swere ich des , sît si ez tuot , an den triuwen : wile vriundes nôt ir nâhe gân , mîn unverdienet leit daz mac si wole geriuwen .