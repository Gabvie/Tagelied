ich hæte ie gedâht wie ein wîp wesen solte , ob ich müeze wünschen ire lîp und ire site , daz ich si danne mir selbeme wolte daz ich mîne wünne hæte iemer dâ mite . nû weiz ich ein wîp alsô gar minniclîche daz mînem wunsche en|wart nie sô gelîch . ich wæne er sich hât an ire schoene bewæret , swie ich von ire minne sî unsanfte erværet . ire lîp und ire êre daz ist allez vile reine : ô|wê dazz|ich si vremeden muoz unde sol ! wellt ir daz mîn herze daz niht en|weine ? swenne man der guoten gedenket sô wole , sô kume ich vore liebe in sôwê tuonte nôt , daz man mich vile dicke sihet bleich unde rôt , sô dunket mich , wie si mir stê vore den ougen , sô siufte ich mit lachentem munde alsô tougen . sîn ist niht in allen sô schoene , mîn vrouwe , als si mir ist diu den wunsch an ir treit . si weiz wole daz ich schoener wîp dicke schouwe , an die doch sô gar niht mîn wille ist geleit . hier hân ich die schoene in der güete gesehen . daz man ir des bezzisten von wârheit muoz jehen , ich prîse vile selten die schoene âne güete : die beide hât si , sô mir got si behüetete .