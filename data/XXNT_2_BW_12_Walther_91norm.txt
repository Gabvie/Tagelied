ich bin nû sô rehte vrô , daz ich vile schiere wunder tuon beginne . swenne ez sich gevüeget sô , daz ich erwerbe mîner vrouwen minne , sehet , sô stîgent mir die sinne hôher danne der sunnen schîn . genâde , ein küninginne ! ich en|sach die guoten nie sô dicke , daz ich daz gên ir verbere , mir|in spileten diu ougen ie . der kalte winter was mir gar unmære . ander liute dûhte er swære , mir was die wîle , als ich enmitten in dem meien wære . disen wünniclîchen sanc hân ich gesungen mîner vrouwen ze êren . des sol si mir wizzen danc , wan ich wile iemer durch si vröuwede mêren . wole mac si mîn herze sêren ; waz danne , ob si diu beidiu tuot ? daz kan si wole verkêren . dâr zuo en|kunde nieman mir gerâten , daz ich schiede von dem wâne . kêrte ich mînen muot von ir , wâ vünte ich danne eine sô wolegetâne , diu sô wære valsches âne ? si ist schoener unde baz gelobet denne Helene und dîâne . hoerâ Walther , wie ez mir stât , mîn trûtgeselle von der vogelweide . helfe suoche ich unde rât : diu wole|getâne tuot mir vile ze leide . kunden wir gesingen beide , daz ich mit ir muoste brechen bluomen an der liehten heide !