hier ist des meien hôchgezît , rîche an vröuweden , rîche an aller sælicheit , diu den vröuwedelôsen gît trôst vertrûren , trôst und rât vür senentiu leit , herzenliebiu vrouwe , sprich . dû aleine bist mîn meie : sage , wie wilt dû troesten mich ? schouwe , sælic vrouwe mîn , wie der meie sîn gesinde troesten kan . sol ich dâ bî trûric sîn ? neinâ , vrouwe , vröuwe mich vröuwedesiechen man . tuo mir sô der meie tuot . der gît trôstes vile den sînen , dâ bî vröuwede rîchen muot . sælic vrouwe , sælic wîp , vröuwede und wünne trôst und sælde mîner tage , dînes trôstes hât mîn lîp lange her gebiten mit maniger senenten klage , wenne kumet mir vröuweden schîn ? wenne wilt dû , sælic vrouwe , gevröuwen daz sende herze mîn ? obe ich niht geniezen kan dîner güete und der langen stete mîn , sô lâ mich vile senden man der geniezen den ich durch den willen dîn sol und muoz gedienen vile . daz sint alliu guotiu wîp , der lîp ich iemer êren wile . guoter wîbe sælicheit unde ire güete , diu genâden wunder tuot , sî ze bilede vür geleit dînem muote , daz er mir noch werde guot wîbes güete erzeige an mir , daz ir aller güete , ir aller wünschen , müeze danken dir .