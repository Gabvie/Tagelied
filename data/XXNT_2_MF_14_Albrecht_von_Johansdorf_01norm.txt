mîn êrste liebe , der ich ie began , diu selbe muoz an mir diu lezzeste sîn . an vröuweden ich des dicke schaden hân . iedoch sô rætet mir daz herze mîn : solte ich minnen mêre danne eine , daz en|wær mir niht guot , sô en|minnet ich decheine . sehet , wie maniger ez doch tuot ! ich wile ir râten bî der sêle mîn , durch decheine liebe niht wan durch daz reht . waz mohte ir an ire tugenden bezzer sîn , danne obe si ire umberede lieze sleht . tât an mir einvalticlîche , als ich ir einvaltic bin ! an vröuweden werde ich niemer rîche , ez en|wære ir der bezziste sin . ich wânte , daz mîn kûme wære erbiten ; dâr ûf hâte ich gedingen manige zît . nû hât mich gar ire vriundes gruoz vermiten . mîn bezzister trôst der wæne dâ nider gelît . ich muoz alse wîlent vlêhen und noch harte , hülfe ez iht . hêrre , wannen ist daz mîn lêhen , daz mir niemer leit geschihet ? ich hân durch got daz kriuze an mich genomen und var dâ hin durch mîne missetât . nû helfe er mir , obe ich her wider kome , ein wîp diu grôzen kumber von mir hât , daz ich si vinde an ire êren , sô wert er mich der bete gar . sule aber si ire leben verkêren , sô gebe got , daz ich vervar .