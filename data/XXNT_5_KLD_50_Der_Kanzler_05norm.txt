sumerwünne , swer dich schouwen welle , der kêr in die ouwen ûf die berge und in diu tal . vile der meienvarwen geste hânt entvangen boumen este , man sihet bluomen überal . rîchelîche tuonte in süezer wîse singent kleiniu vogellîn . meie , daz sî dir ze prîse . riefen snê mit kaltem îse swindent gein der lüfte dîn . werden alten unde ire jungen , swer den winter was betwungen , der en|sol niht trûren mêr . schouwent an die grüenen heide , wie gar diu von leide scheide , wie gar wünniclich si stê . swem in bluomen underblüejete lieplîche nâhe ein umbevanc hiure kündet wîbes güete , der las allez ungemüete und sage ez dem meien danc . ûz einem rôsevarwen munde kumet von wîbes herzen grunde daz man gerne schouwen mac : reiner wîbe süezes lachen mac baz senentez trûren swachen danne ein bluoterîcher hac . swaz ûz süezem dône erklinget , swaz der walt des loubes treit , swaz diu heide bluomen bringet , swaz diu nahtegal gesinget , daz ist gein wîben ungereit .