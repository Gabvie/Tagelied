ich was vore ir , daz ich wole mîn jâmer ir geklaget solte hân . mîn senentiu gire wart sô grôz , daz si mich dâr niht reden wolte lâzen . wan si was sô rehte wünniclich getân , daz ich niht mohte vore liebe in mînen sinnen bestân . wan swenne ein man wirdet ze rehte vrô , sô en|weiz er , noch en|kan . reht alsô ergienc mir senden leider vore ir dô . daz herze mîn wart sô rehte müede von gedanken in der stunt . êr senenter pîn mich gar überstrîte , dâ was vröuwede mir wole kunt . senentiu nôt gienc mir ze herzen in den grunt . dô dâhte ich : ô|wê , lieplîche gestellet sô rôter munt ! dô wart ich wunt von senentem jâmer grôz : mich bant der minne bunt , minne schôz mich , daz ich mînen sin sô gar verlôs . ô|wê , daz ich ir niht mahte geklagen mîn vile langez ungemach ! ire wünne mich tete sô gar verzagen , wan ich si sô schône sach . ich dâhte mir sô rehte nâhe senelîche ach , daz mir sô gar mîn sprâche in mînem herzen dô brach . ich wart sô swach von ire wünnen vîn daz ich dâhte : herze , lac vröuwede dîn ! daz wart ouch leider mir dô balde schîn .