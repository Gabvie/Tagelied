nû wole ûf , reien vür den walt an eine wîse lange , dâ die bluomen wünniclîche durch daz gras sint gedrungen manicvalt . dâ hôrte ich von gesange michel wunder : waz der vogellîne was , der iegeslîchez sîne stimme sündærs sanc ; lûte erklanc süezer schal , den huop diu liebe nahtegal . nû wole ûf , kinder , gên wir dar tanzen unde reinen , dâ die bluomen wünniclîche stênt gebluot . diu heide ist minniclîche var ; si hât sich gein dem meien gezieret in ire bezzisten wât , diu ist sô guot . die vogel alle sint der sumerwünne vrô . rehte alsô tete ouch ich und lieze einander swære mich . nieman sehe an mîniu leit , swelich eigen nôt mich twinge : mîner sorgen wirdet wole rât , sô daz sol sîn . gên wir zuo der linden breite dâ manic vogel singe . hoerâ , liebiu Îsentrût , sprach Juttelîn , ich wæne diu sumerwünne ist komen in diu lant : mîn gewant solte ich hân , wan ich muoz zuo dem reien gân . vore zorne dô diu muoter sprach der tiuvel walte ir beider , des reien unde des der sîn von êrst gewuoc ! tohter , habe dîn gemach , dû|ne hâst niht dîner kleider : si sint noch dar sie dîn vater hiure truoc , dô wir vlahten ; dâ von habe dîn gemach . zornic sprach dô daz kint ich weiz wole wâ diu kleider sint . nû lâ si swâ si wellen sîn , sie en|koment disen meien niemer an dich , dâr nâch wende dînen muot . jô hêrre got , waz wart iht mîn ? jô en|kam ich nie ze reien : ez was hier vore unbillich daz nû manigiu tuot , daz sie ze holze liefen reinen sam die knaben . dû solt haben dîn gemach : ze reien man mich nie gesach . nieman unser dinc uns hier sô gar ze|dem boesesten kêret , sô die tuont die allermeiste hânt übertreten . vile manigiu kam ze Reien nie , diu doch wole wart gelêrt daz sie dâ heime leiste und wart si ihtes gebeten lachete ieman vore dem reien , der|ist verloren : wirdet mir zorn , sô rede ich daz dâr nâch geriuwet mich . nû wis mit vröuweden , liebez kint , wie wênic ich daz hazze ! louf an die strâze zuo den kinden , wirf den bal ! weist|dû wâ dîniu kleider sint ? si ligent in dem vazze : grîf in die kisten bî dem stollen hin ze|tal , lege einen borten ûf daz houbet vür den kranz , dînen swanz lege an dich , daz|is|wâr sô bist dû sûberlich . wizzet Engeltrût und Irmelîn daz wir ûf die heide nâch bluomen wolten gân , si liefen mit uns dar . jâ sage ich ez in sprach Juttelîn , si jâhen nähten beide , wir solten disen sumer sîn in einer schar , - , - , Hiltrût unde güetelîn . zöuge dîn , nim si danne ; die wîle lege ouch ich mich an . mit vlîze wart daz kint bereit , in sînen swanz gevalten , dâr umbe ein porte wole geslagen unde smal . si giengen ûf die heide breit . gelücke müeze erbalden ! Metze und Ella , nieman kunde ir wizzen zal , dô sie ûf die heide kâmen , vröuwede grôz , lûter dôz dô erschal den anger allez hin ze|tal . si hæten manigen spiegel guot gestricket ze einem rîse , daz solte dô ire meie sîn ; dâr under sanc ûz rôtem munde alsam ein bluot ein maget in süezer wîse , wole gebrîset , liehte varwe , sîten lanc ; diu sanc vore , die andern sungen alle nâch . in was gâch vür den walt . dâ huop sich Reien manicvalt . vore dem walde in einem tal dâ sach man swenze blîchen , dâ sie zesamene kâmen , unde manigen kranz . die megede wurfen ouch den bal , sie begunden strîchen . dâr nâch huop sich des meien ein vile michel tanze . den sanc in bêle vore und manic ire gespile . vröuweden vile hâten sie . in was dort wole , got helfe uns hier .