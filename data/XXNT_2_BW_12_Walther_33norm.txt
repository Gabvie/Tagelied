minne diu hât einen site : daz si den vermîden wolte , daz gezæme ir baz ! dâ beswârte si manigen mitte , den si niht beswæren solte . wê , wie zimet ir daz ? ir sint vier und zweinzic jâr vile lieber , danne ir vierzic sîn und stellet sich vile übel , sîtes iener grâwez hâr . minne was mîn vrouwe gar , daz ich wole wiste al ire tougene . nû ist mir sô beschehen , kumet ein junger ieze dar , sô wirde ich mit twerhen ougen schilhente an gesehen . armez wîp , wes müejet si sich ? weiz|got , wan_daz si liste pfliget und tôren triuget , si ist doch alter vile danne ich . minne hât sich an genomen , daz si gêt mit tôren umbe springente als ein kint . war sint al ire witze komen ? wes gedenket si vile tumbe ? si ist joch gar ze blint . daz si ire rûschen niene lât , und vüere als ein bescheiden wîp ! si stoezet sich , daz ez mir an mîn herze gât . minne sol daz nemen vür guot , underwîlent sô si ringet , daz ich sitzen gê . ich hân alsô hôhen muot als einer , der vile hôhe springet , wê , waz wile si es mêr ? anders diene ich , swaz ich mac . si besuoche , wâ die sehse sîn , von mir hât si in der wochen ie den sibenden tac . ich hân ir gedienet von diu dâ heizet vrouwe minne , daz iz iemer klage tuo der gouch ist guoter sinne . daz mich der sol verjagen , der mîn tôre solte sîn , dâ wir zwêne werben umbe ein dinc ! daz dinc tuot vürder , niemer muoz ez werden mîn .
