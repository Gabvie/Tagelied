joch kunde ich guoten liuten wole vile minniclîche singen , wan_daz mir minne unrehte tuot . swer wole von minnen singen sol und leich zesamene bringen , der muoz ouch vroelich sîn gemuot . minne , ich bin dir und dem reinen wîbe gewaltes iemer undertân : schaffet daz ich senende nôt vertrîbe , die ich doch von iu beiden hân . helfet daz ich vrô belîbe : sô singe ich des ich nie began . ich singe sunder mînen danc und âne hôchgemüete : die vröuwedelôsen machent daz . dô ich ûz hôhem muote sanc von eines wîbes güete , dô kunde ich wole gesingen baz . nû lât si mir diu vile liebe guote die ungevüegen an gesigen . doch hân ich mich durch ire leiden huote des lieben wânes niht verzigen , ich en|müge ûz hôhem muote noch singen , liebe bî geligen . ich wünsche daz ich ir gelige sô minniclîche nâhe daz ich mich in ire ouge ersehe und daz mîn stæte an ir gesige , daz si mich umbevâhe und daz si mîn ze vriunde jehe : sô traet ich ûz leide in hôchgemüete . mir tuot iedoch diu sorge wê daz si mich vergê und ouch ire güete . sô sol ich nû niht wünschen mêr wan_daz ir got iemer hüete und daz ich vrô von ir bestê . diu minne habe des iemer danc , dô si mich wolte twingen sô minniclîcher arbeit , daz si mich dô sô hôhe twanc zuo zalsô reinem dingen , dar doch mîn herze willen treit . jâ wile ich mich niemer tac genieten , en diene ir al die_wîle ich sol , ob mir ez al die valschen missebieten , daz si mir ez eine biete wole . wirdet mir daz von ir ze mieten , sun ruoche ich waz ich kumbers dole . ir guotlich lachen minniclîche , ire vroelîchstanden ougen und ire vile reiner wîbes lîp hânt mich betwungen sô daz ich gewaltes ir niht lougenen : ich minne si vür alliu wîp . lât si mich nû vröuwedelôs belîben , wie stât ir reinen güete daz ? si sol mich niht gar von vröuweden trîben , sît ir mîn herze nie vergaz . ich diene iemer guoten wîben durch si , tuot mir ire güete baz . wie kumet daz mich ire ougen grôz noch nie gemeinen wolte , swie dicke ich bî ir bin gewesen ? ob si mir sorgen wolte buoz noch machen , als si solte , sô mohte ich leides wole genesen , nû gan si mir niht des guot gedingen , von dem ich dicke in vröuweden stân . si wile mich gar ûz dem wâne bringen , den ich doch niemer mac verlân . und sol mir niht an ir gelingen , wer wile danne allez daz ich hân ? mîn muot stuont eben unde wole , dô mich diu minniclîche ûf lônes trôst ir dienen hiez . des was daz herze mîn sô tol , an hôhen vröuweden rîche : mîn trûren sich sâ nider liez , wile mich nû diu minniclîche vêhen , sô muoz ich vröuweden eine stân : mit willen gibe ich niemer ûf diu lêhen diu ich ze vröuweden von ir hân . ich wile si iemer gerne vlêhen , die_wîle ich lebe , ûf lieben wân .