swie der winter kalt , daz ich wole sihe , vogel dô|ne krenket und der bluomen schîn , diu mîn hât gewalt , des ich verjihe , sehet der schoene muoz mîn blüejenter meie sîn , an der ich vinde vröuweden unde wünnen mêr : rôsen rôt gestrôt ûf wîzen snê sint der lieben under ougen : swie ez ergê , mir ist ungetrôt . wîz ist ir daz vel , dâr under rôt sint ire wangen unde ire süezez mündelîn . blanc ist ir diu kel . daz ist ein nôt : solte ich hangen , dar sô vüre daz ouge mîn ermein sich dort in ire liehten ougen klâr . vür daz grüene loup ire valwez hâr wile ich iemer gerne prîsen sunder vâr : ich bin sus toup . mir getrûwente ein troum , des ist niht lanc , kunden , gestên disiu mære diu sage ich , wie ein roseboum hôch unde swanc mit zwein esten bûlenten umbevienge mich ; dâr under vant ich viol und der rôsen smac . daz erschîne ich ir , sô ich nû mac , daz ire umbevanc mich bindet halben tac , gestât si es mir . sô vile gerne ich wile dar meien gân dâ eines swachen siechen suht entbunden wirdet , sît si mac sô vile gewaltes hân daz ire lachen mînem herzen vröuwede biret . ire ougen klâr erliuhtent in mînes herzen grunt . alse ein rôse rôt ist ir der munt : swelichen siechen der berüert , der wirdet gesunt von senenter nôt . dannoch hât ir lîp gewaltes mêr : den si vâhen mit ire armen zuo ze ir wile , sî vile sælic wîp , vür sendes wê ist ire nâhen wîplîche güete , der|ist sô vile . gedenket dar wie liep ein wîp , wie trût dâ bî , sît ir semftez jâ tuot sorgen vrî : nein daz sî vervluochet iemer , swâ ez sî : ez machet grâe .