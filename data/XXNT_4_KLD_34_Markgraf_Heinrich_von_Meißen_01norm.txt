lâzen wir die bluomen rôt belîben , die sint verdorben , des ist niht ze lanc : singen von den minniclîchen wîben . nâch einer ie mîn senentez herze ranc . diu sol sich bedenken baz : in ire herzen ist diu liebe mir gehaz . daz wende , vrouwe , ich diene dir iemer deste baz . ich hoere sagen , im sî wole ze muote , der tougenlîcher minne künne pflegen : der sol sich nû warnen gein der huote . ich hân bî liebem wîbe nie gelegen , dâ von en|ruoche ich wenne ez taget : mînen muot ich wenden muoz von einer maget , jâ en|ruoche ich waz der wahtær an der zinne saget . liebez liep , gedenke an wîplich êre unde wende mir mîn ungemach ; des hân ich von tage ze tage ie mêre , sît ich dich , vrouwe , allrêrest ane sach . dîn vile rôsevarwer munt der hât in daz herze sêre mich verwunt . daz wende , vrouwe , oder ich bin iemer ungesunt .