mîn liebeste und ouch mîn êrste vröuwede was ein wîp , der ich mînen lîp gap ze dieneste iemer mêr . daz hôheste und ouch daz hêrste an dem herzen mîn , sehet , daz muoz si sîn , der ich selten vrô gestên . ir tuot leider wê beide mîn sprechen und mîn singen . des muoz ich an vröuweden mich nû twingen unde trûren , swar ich gê . wær ir mit mînem sange wole , sô sünge ich ir . sus verbôt si ez mir , und ir tete mîn swîgen baz . nû swîge aber ich ze lange . solte ich singen mêr , daz tæte ich als êr wie zimet mîner vrouwen daz , daz si mîn vergaz und verseite mir ire hulde ? ouwê des , wie rehte unsanfte ich dulte beide ire spot unde ouch ire haz ! nû râtent , liebe vrouwen , waz ich singen müge sô daz ez iuch tuge ! sanc ist âne vröuwede kranc . ich en|hân niht wan ein schouwen von ir und den gruoz , den si teilen muoz al der werelte sunder danc . diu zît ist ze lanc âne vröuwede und âne wünne . nû lâ sehen , wer mich gelêren kunne , daz ich singe niuwen sanc ! vile wîplich wîp , nû wende mîne senente klage , die ich tougen trage , dû weist wole , wie lange zît . ein sældenrîchez ende , wirdet mir daz von dir , sô sihet man an mir vröuwede âne allen widerstrît , sît daz dander lît mînes herzen hôchgemüete . maht dû troesten mich durch wîbes güete , sît dîn trôst mir vröuwede gît ? ich sihe wole , daz mîn vrouwe mir ist vile gehaz . doch versuoche ich ez baz , ich en|verdiene ir werden gruoz . des ich ir wole getrûwe , daz hât si versworen . ir ist leider zorn , daz ich ez der werlte künden muoz , daz ich niemer vuoz von ire dieneste mich gescheide , ez kome mir ze liebe oder ze leide . lîhte wirdet mir swære buoz .