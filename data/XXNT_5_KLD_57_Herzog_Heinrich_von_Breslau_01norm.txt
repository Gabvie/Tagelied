mir ist daz herze worden vrô umbe ein vile reine sælic wîp . des gât ûf mîn gemüete hôhe : si ist mir liep alsô der lîp . ich wile mich|es vröuwen offenbâr , an ir ist alles wandels niht : daz nime ich vür ein krispez hâr . diu reinen wîp mit guotem site diu sint wole aller êren wert . die werden manne lobe ich hier mite ; got gebe in swes ire herze gert . wær al diu werelt gemeine alsô , dâr umbe wolte ich lîden nôt und wolte ouch mit in wesen vrô . diu mir wole vröuwede mac gegeben , der lîp ist aller sælden schrîn . ach got , wan solte ich iemer leben und müeste ich danne bî ir sîn , sô vröuwete ich mich der lieben tage . swenne ich mîn vrouwe âne sê , mir ist wie|ez allez rosen trage .