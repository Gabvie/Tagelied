wole im der sîn liep mit vuoge mac gesehen ! dem kunde an der werelte liebers niht geschehen . er ist sæliclîche gewert : sîn ougen sehent dicke des sîn herze gert . ich wile wünschen der vile lieben vrouwen mîn daz ire lop und si muoz iemer sælic sîn . si ist schoene und wolegemuot : ouwê nû lobe ich daz mir dicke unsanfte tuot . ich weiz wole daz si mich sô betwungen hât , âne ire helfe kan mîn niemer werden rât . an ir einen stât mîn leben : si mac mir beide sorge und hôchgemüete geben . tete minne niht sô senelîchen wê , waz bedorfte ein liep genâden danne mêr ? sît man|ez allez sprechen sol , sô tete doch liep âne leit niemanne wole . mich müejet daz diu minne im hôchgemüete gît dem si doch ze herzen niender nâhe lît . guote liute meine ich niht , ich meine ab daz den ungemuoten liep geschihet .