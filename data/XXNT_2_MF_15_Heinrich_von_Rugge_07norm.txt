ein wîser man vile dicke tuot , sô des ein tumber niht en|kan . als im daz hoehet sînen muot , sô muoz ich leider trûric stân . ich mac wole sîn von gouches art und jage ein üppiclîche vart . tôren sinne hân ich vile , daz ich des wîbes minne ger , diu mich ze vriunde niene en|wil . sol ich leben tûsent jâr , sô daz ich in genâden sî , gewinne ich niemer grâwez hâr . si ist aller wandelunge vrî . lop si wole gedienen kan und weiz doch wole , daz alle manne ir niht gar gemæze sint . swer ir decheines valsches jihet , an dem hât haz mit nîde ein kint . ez ist ein spæhez wîbes sin , diu sich vore valsche hât behuot , swie unschuldic ich des bin : swâ ich si weiz , dar spriche ich guot . doch ist ein site , der niemer zimet , swer dienest ungelônet nimet , doch es leider vile geschehe . hât mir decheiniu souget , der râte ich , daz si zuo ir sehe . der boesen hulde nieman hât , wan der sich gerne rüemen wile . swes muot ze valschen dingen stât , den kroenent si und lobent in vile . der site ist guoter liute klage . waz hülfe , ob ich in allen sage , sô mir iht liebes widervert ? schaden habe ich dâ von vernomen , ez muoz mir iemer sîn erwert . gedinge hât daz herze mîn gemachet wünniclîchen vrô , daz muoz ûf ire genâde sîn mit stete ze allen zîten sô , der ich dâ guotes hoere jihen . waz kunde liebes mir geschehen von allen wîben , wær ir niht ? mîn lîp in grôzer senfte lebet des tages , sô si mîn ouge sihet . diu alse gar wære guot , diu sol des mich geniezen lâzen , daz si sô vile der tugende tuot . ich bin ir worden undertân . genâde , vrouwe , sælic wîp , und troeste sêre mînen lîp , der sich nâch dir gesenet hât . dû en|wellest des ein ende lâzen , der sorgen wirdet niemer rât . wan_daz ich vriunden volgen sol , ich bin mir schadelîchen hier . si zürnet sêre , wæne ich wole , diu guote , die ich dâ senente lie , und hâte von mînen schulden leit . daz ich durch ieman sî vermeit , des wirde ich selten wole gemuot . ich en|weiz , ob ieman schoener sî : ez lebet niht wîbes alse guot . man sol ein herze erkennen hier , daz ze allen zîten hôhe stât . rehte vröuwede lobete ich ie und nîde nieman , der si hât . der sô gewendet sînen muot , daz er daz bezziste gerne tuot , ich wile iu mînen willen sagen : ê_daz er unsanfte müeze gên , ûf mîner hant wolte ich in tragen . ich hân der werelte ire reht getân ie nâch der mâze , als ez mir stuont , der volge ich noch ûf guoten wân , alsam die tôren alle tuont . mac mir dâr an niht wole geschehen , sô lâze ich doch die liute sehen den willen und die stæte mîn . ist daz mir danne missegât , dâr an wile ich unschuldic sîn . ich hân niht vile der vröuwede mêr von ir wan eine , diu ist sô grôz , diu machet mich sô rehte her , an vröuweden al der werelte genôz . wie mohte ich baz ze heile komen ? ez ist mir iemer unvernomen . des vröuwet sich herze und al der lîp ûf alsô minniclîchen trôst : sô meine ich nieman wan ein wîp . ein reht unsanfte lebende wîp nâch grôzer liebe , daz bin ich . ich weiz getrûwen mînen lîp , noch nieman stât|er danne mich . sît ich sîn künde allrêrest gewan , sô|ne gesach ich nie decheinen man , der mir ze rehte geviel ie baz . nû lône , als ich gedienet habe ! ich bin , diu sîn noch nie vergaz .