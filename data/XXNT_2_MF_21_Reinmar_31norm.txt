des tages dô ich daz kriuze nam , dô huotte ich der gedanke mîn , als ez dem zeichene wole gezam und als ein rehter pilgerîm . dô wânte ich sie ze gote alsô bestaten , daz si iemer vuoz ûz sînem dieneste mêr getreten . nû wellent si aber ire willen hân und lediclîche varn als êr diu sorge diu ist mîn einez niet , si tuot ouch mêre liuten wê . noch vüere ich aller dinge wole , wan daz gedanke wellent toben . dem gote dem ich dâ dienen sol , den en|helfent si mir niht sô loben , als ich ez bedorfte und ez mîn sælde wære . si wellent noch allez wider an diu alten mære und wænent , daz ich noch vröuwede pflæge , als ich ir eteswenne pflac . daz wende , muoter unde maget , sît ich es in niht verbieten mac ! gedanken nû wile ich niemer gar verbieten - des ire eigen lant - , en erloube in eteswenne dar und aber wider sâ zehant . sô si unser beider vriunde dort gegrüezen , sô kêren danne und helfen mir die sünde büezen , und si in allez daz vergeben , swaz si mir haben her getân . doch vürhte ich ire betrogenheit , daz si mich dicke noch bestân . sô wole dir , vröuwede , und wole im sî , der dîn ein teil gewinnen mac . swie gar ich dîn sî worden vrî , doch sach ich eteswenne den tac , daz dû über naht in mîner pflege wære . des hân ich aber vergezzen nû mit maniger swære . die stîge sint mir abe getreten , die mich dâ leiten hin an dich . mir|ne hülfe nieman wider ze wege , er|ne hæte mînen dienest und ouch mich .