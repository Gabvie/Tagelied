uns wile ein liehter sumer komen mit schoenen bluomen wünniclich , der vogel sanc habe ich vernomen , diu heide ist maniger varwe rîche . des vröuwet sich diu nahtegal gein dem wünniclîchen meien , der nû gruonet überal . swie gar diu heide in grüenenne stât , doch tuon ich ez werden vrouwen kunt daz mich ein wîp versûmet hât an vröuweden nû vile manige stunt , der ich vile gedienet hân . ich klage|ez iu werden vrouwen allen , si kan dienest niht verstân . got gebe ir sælde und êre vile , got gebe ir manigen guoten tac ! mit dieneste ich von ir scheiden wile , swie si niht triuwen gein mir pflac . doch sô wile ich wünschen ir daz|es iht arger minne pflege , swie si niht habe gelônet mir .