winter , dû wilt aber vile verderben liehter bluomen , die doch schoene wâren ; unde ein wîp diu wile mich vröuwede ersterben , der ich pflac in vröuwederîchen jâren . diu guote , diu guote , diu guote , diu reine , die ich mit ganzen triuwen iemer meine . sît diu werelt an vröuweden wile verswinden , sô mohte ich wole lâzen ungesungen . wan ein wîp , daz|is|wâr ich wolte erwinden , nâch der ie mîn herze hât gerungen . diu guote , diu guote , diu guote , diu reine die ich mit ganzen triuwen iemer meine . wole gebâren unde lieplîche lachen , lieplîche blicken dar und danne mit güete , daz kan diu vile guote wole gemachen . gein ire trôste vröuwet sich mîn gemüete . diu guote , diu guote , diu guote , diu reine , die ich mit ganzen triuwen iemer meine . wer gesach ie von sô rôtem munde minniclîcher lachen unde grüezen ? den kuste ich vile gerne , ob si mir ez gunde , diu mir mînen kumber kan gebüezen . diu guote , diu guote , diu guote , diu reine , die ich mit ganzen triuwen iemer meine . diu vile reine ist vrî vore missewende , der ich dienen wile gar eigenlîche . sô bite ich daz si mir helfe sende : tuot si daz , sô wirde ich vröuwedenrîche . diu guote , diu guote , diu guote , diu reine , die ich mit ganzen triuwen iemer meine .