er hât ze lange mich gemiten , den ich mit triuwen nie gemeit . von sîner schulde ich hân erliten , daz ich nie grôzer nôt erleit . sô lebet mîn lîp nâch sînem lîbe . ich bin ein wîp , daz im von wîbe nie liebes mêr geschach , swie mir von im geschæhe . mîn ouge in gerner nie gesach , danne ich in hiute sæhe . mir ist vile liebe nû geschehen , daz mir sô liebe nie geschach . sô gerne hân ich si gesehen , daz ich si gerner nie gesach . ich scheide ire muot von swachem muote . si ist sô guot , ich wile mit guote erlônen , ob ich kan , als ich doch gerne kunde . vile mêre vröuweden ich ergân , danne ich mir selben gunde .