swer wole kunne vrouwen wünne manicvalt entstân , der sol sehen gerne und spehen an ir loselîche gân und nîgen ire zarten gruoze und nemen war , daz man schouwen mac an vrouwen lieplich wünne gar . doch swen minne bringet inne , wie si twingen mac , dem tuont dicke süeze blicke kunt vile senden slac , swenne er sihet sô schoene vrouwen , sô wîplich guot : vrouwen bilede machet wilde dicke mannes muot . swâ mîn ougen sehent tougen mîn liep wolegetân , senenter smerze kan mîn herze danne wole durchgân : sô siuftet ez ie dâr|under und klaget mir , daz diu reine wiget sô kleine , swie mir ist nâch ir . swer sich künden maniger stunden mac der vrouwen sîn , in den dingen mac gelingen im wole werden schîn . swer vremede dâ danne muoz wesen , dar sîn muot treit , sehet , des werben muoz verderben gar in arbeit . solichen kumber trage ich tumber nû vile manige zît , des mîn muoten gegen der guoten ouch sô wüeste lît . sô vremedet sich mir diu êre noch leider ie : ich en|mohte klagen noch gesagen ir mîn jâmer nie .