ich solte aber durch die süezen grüezen meien waltheit ô|wê und der kleinen vogel süezes singen , lieze eht mir an ir gelingen trût mîn trôst , mînes herzen vrouwe , daz si mînen kumber wolte büezen : sehet , sô würde ich noch an vröuweden rîche . trûter lîp , nû tuot genædiclîche : rôter munt , dû maht mîn leit verdringen . süeziu minne , sît dîn minne sinne krenket ze allen stunden , wie solte ich danne iemer vrô belîben ? lieber lîp vore allen lîben , heilet mir mînes herzen wunden , daz mîn vröuwede lige an dem gewinne . tuot ir daz , sô wirde ich vröuwedenbære . sælic wîp , nû scheidet mich von swære . minne , dû maht mir mîn leit vertrîben . ich hân vröuwede von ir eine : si|en troestet mich ire güete . dâ von muoz mir spilentiu vröuwede swinden . lieze sie mich genâde vinden , sehet , sô vröuwete mîn gemüete , daz mir würde ire rôter kus , ein kleine ; sô wær ich vile maniger sorgen âne . triutelehter lîp , ich lebe in wane_daz ich vröuwede von iu müge entvinden .