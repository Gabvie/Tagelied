hât ieman leit , als ich ez hân ? nein , ist ez als ich mich versinne . saget an , wie ist iuwer leit getân ? sehet , dâ verderbet mich diu minne . wie mac iuch verderben , daz nie man gesach ? gedanke wegent wole gemach und ungemach , ist im danne alsô ? jâ , ich würde lîhte noch von herzelieber mære vrô . wer kan alsolichiu mære sagen , diu irwent hân vür liebiu mære ? daz kan , diu mir nie halp getragen mîn leit , wan sî , daz ich si verbere . wer hât iuch betwungen ûf die selben nôt ? daz hât der schoenen güete und ouch ire munt sô rôt . waz kan daz vervâhen ? leider lîhte niemer niht ! sô habe ich doch den lieben wân . ir mügent wole wænen , swes ir wellt , ich en|troeste iu niht , daz ez vervâhe . mîn wân ist noch niht ûz gezelt , dâr zuo gêt mir mîn liep ze nâhe . ez vert lîhte : ez ist hiure verrer danne vert . wê , wie wære ich danne âne liebe leides sô gewert ? als ouch maniger ênein , den was nâch herzeliebe niht sô herziclîche wê . ist halbes wâr , daz ir dâ klaget , sô ist iuwer ungemach doch niht kleine ! ez ist gar als ich iu hân gesaget : ir sît , die ich dâ von herzen meine . dâr|umbe tuon ich niht , wan des ich tete doch . waz , ob ir iuch vile lîhte baz bedenket noch ? wâr|umbe tet ich daz ? durch_daz ir an der werelte an nihte niemer mêr getætent baz . ez dûhte iuch lîhte baz getân danne ich mich guotes dâr|an versinne . alsolichen zwîvel sulet ir lâzen , wellt ir behalten gotes minne . die wile ich behalten gerne : wîsent , wie ! dâ hânt liep den , der iuch von herzen minnet ie . nein , daz ist baz verboren ! swer niht minnet den , der in herziclîche minnet , der ist verloren .