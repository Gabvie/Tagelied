minne weget dicke leit mit vile senenter arbeit der mîn herze ein wunder treit . minne diu hât den gewalt wile se , ich wirde an vröuweden balt , anders ich bin abe gezalt . minne , swer dich minnet und dich mîden muoz , der ist unversinnet : im wirdet kumbers buoz , der vermîdet dînen gruoz . ich bin dîn , minne , habe genâde mîn ! mich grüezet ein vile rôter munt minniclîche ze einer stunt . sît was ie mîn herze wunt . alsô traf diu minne mich mit ire strâle grimmiclîche in mîn herze tougenlîche . von der minne gruoze mir diu nôt geschach diu mir dâ sô suoze durch mîn herze brach . ouwê daz ich si ie gesach ! ich bin dîn , minne , habe genâde mîn ! ir zimet wole swaz si getuot : si ist mit zühten hôchgemuot , vore untæte wole behuot . minne hât gehûset dar si ist nâch schoene liehtgevar , an ir ist der wunsch vile gar . swer die zît vertrîben bî der lieben sol , der muoz allen wîben iemer sprechen wole , wan si ist aller tugende vol . ich bin dîn , minne , habe genâde mîn !
