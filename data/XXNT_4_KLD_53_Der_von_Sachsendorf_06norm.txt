in disem niuwen dône sô wolte ich gerne niuwiu lidel singen , wan_daz mir diu wîse an der kunst ist ze snel , nâch eines wîbes lône , die sach ich an einem reichen springen , der stêt wole ire rîse unde ire snêwîziu kel . si want sich alsam ein widegerte . des nahtes wære ich gerne ire schiltgeverte , jâ ist ir dâ ze prîse der lîp sinewel . swie vile ich nû gesinge von reiner wîbe minniclîcher güete , des mich doch ir eine geniezen niht lât , unde ich dâr nâch ringe dazz|ich mit ire hulde hôhte mîn gemüete , daz mich doch vile kleine vervangen noch hât . wê wie hant ir site alsô verkêret daz si den niht minnent der si êret und ir aller reine mit triuwen gestât . habe ich niht gesungen bî mîner zît der vrouwen lop mit triuwen , sô sî ungemeine mir hulde unde ire gruoz , ist mir niht gelungen , doch sô wile mich vrouwen dienest niht riuwen : waz ob lîhte ir eine mir sorgen tuot boum diu mir einem ist ze tragenne swære . waz dâr umbe bin ich ir unmære , in der dieneste ich gebeine mir brach unde vuoz .