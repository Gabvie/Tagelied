ich hôrte ûf der heide liute stimme und süezen sanc . dâ von wart ich beide vröuweden rîche und an trûren sanc . nâch der mîn gedanc sêre ranc unde swanc , die vant ich ze tanze , dâ si sanc . âne leide ich dô spranc . ich vant si verborgen eine und ire wengel von trehenen naz , dâ si an dem morgene mînes tôdes sich vermaz . der vile lieben haz tuot mir baz danne daz , dô ich vore ir kniewete , dâ si saz und ire sorgen gar vergaz . ich vant si an der zinne eine , und ich was zuo ze ir gesant . dâ mehte ich si ire minne wole mit vuoge hân gepfant . dô wânte ich diu lant hân verbrant sâ zehant , wan_daz mich ire süezen minne bant an den sinnen hât erblant .