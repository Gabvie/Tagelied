der mit gelücke trûric ist , der wirdet mit ungelücke selten gemelîchen vrô . vür trûren hân ich einen list , swaz mir geschihet ze leide , sô gedenke ich iemer sô : nû lâ varn , ez solte dir geschehen . schiere kumet , daz dir vrumet . sus sol ein man des bezzisten sich versehen . swer anders jihet , der misseseit , wan_daz man stætiu wîp mit stæticheit erwerben muoz . des hât mir mîn unstæticheit ein stætez wîp verloren . diu bôt mir alse schoenen gruoz , daz si mir ougete lieben wân . dô si erkôs mich stætelôs , dô muose ouch diu genâde ein ende hân . ez ist mir iemer mêre guot , daz mîn unstæte an vrouwen mich versûmet hât . nû kêre ich mich an stæten muot , und muoz mit heile mînes ungelückes werden rât . ich bin einer staten undertân . an der wirdet schîn diu stæte mîn , und daz ich an stete meister nie gewan .