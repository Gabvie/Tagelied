die zwîvelære sprechent , ez sî allez tôt , ez lebe nû nieman , der iht singe . mügen si doch erkennen die gemeinen nôt , wie al diu werelt mit sorgen ringe . kumet sanges tac , man gehoeret singen unde sagen : man kan noch wunder . ich hôrte ein kleinez vogellîn daz selbe klagen , daz tete sich under : ich singe niht , ez welle tagen . ich wânte , daz si wære missewende vrî , nû sagent si mir ein ander mære . si jehent , daz niht lebentiges âne wandel sî , sô ist ouch mîn vrouwe wandelbære . ich kan aber niht erkennen , waz ir missestê , wan ein vile kleine : si schadet ire vîande niht , und tuot ire vriunden wê . lât si daz eine , swie vile ich suoche , ich vinde niht mêr . der alse guotes wîbes gert , als ich dâ ger , wie vile der tugende haben solte ! nû habe ich leider niht , dâ mite ich si gewær , wan ob si ein wênic nemen wolte . zwô tugende habe ich , der si wîlent nâmen wâr schame unde triuwe . die schadent nû beide sêre . nû schaden alsô dar ! ich bin niht niuwe : dem ich dâ gân , dem gân ich gar . die lôsen scheltent guoten wîben mînen sanc , und jehent , daz ich ir übel gedenke . nû pflihten alle wider mich und haben danc , er sî ein zage , der dâ wenke ! ob diutischen wîben ieman ie gespreche baz ? wan_daz ich scheide die guoten und die boesen , sehet , daz ist ire haz . lobete ich die beide gelîche wole , wie stüente daz ? ich bin iu eines dinges holt , haz unde nît , sô man iuch ûz ze boten sendet , daz ir sô gerne bî den biderben liuten sît und daz ir iuwern hêrren schendet . ir spehære , sô ir nieman stæten müget erspehen , den ir verkêret , sô hebet iuch heim in iuwer hûs , ez muoz geschehen , daz ir unêret verlogenen munt und twerhez sehen . ich hân iu geseit , waz ir missestât : zwei wandel hân ich iu genennet . nû sulet ir ouch vernemen , waz si tugende hât , der sint ouch zwô , daz ir si erkennet . ich seite iu gerne tûsent : ir|ne ist niht mêr dâ , wan schoene und êre . die hât si beide volliclîche . hât si ? jâ ! waz wile si mêre ? hier ist gelobet , lobe anderswâ !
