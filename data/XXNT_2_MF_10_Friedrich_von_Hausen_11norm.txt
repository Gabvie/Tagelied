ich sihe wole , daz got wunder kan von schoene würken ûz wîbe . daz ist an ir wole schîn getân , wan er vergaz niht an ire lîbe . den kumber , den ich lîde , den wile ich gerne hân , ze diu daz ich mit ir belîbe , und al mîn wille sule ergân . mîn vrouwe sehe , waz si des tuo ! dâ stât dechein scheiden zuo . si gedenke niht , daz ich sî der man , der sî ze kurze wîlent minne . ich hân von kinde an si verlân daz herze mîn und al die sinne . ich wart an ir nie valsches inne , sît ich si sô liep gewan . mîn herze ist ire ingesinde und wile ouch stæte an ir bestân . mîn vrouwe sehe , waz si des tuo ! dâ stât dechein scheiden zuo .