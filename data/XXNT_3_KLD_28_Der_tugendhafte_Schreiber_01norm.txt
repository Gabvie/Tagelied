ein sælic wîp mit vile wîplîcher güete , guot unde reine , vile schoene unde hêre welte mîn herze und erkôs mîn gemüete , daz ich mit triuwen ir diene iemer mêre : nû touc mîn dienest , mîn stæte , mîn triuwe alse kleine , daz ich die nôt in dem herzen beweine . sîn wile bekennen noch wizzen die swære wie mich ire güete an den sinnen betoubet ; rîche unde sælic an vröuweden ich wære , wan_daz ir vremede mich vröuweden beroubet . dâ mohte ein lachen , ein blicken , ein vriuntlîchez grüezen mir sende swære vile sanfte gebüezen . obe ich si lâze diu mîn herze twinget ? nein , ez verbiutet diu minne vile sêre ; von der mir sorge unde kumber entspringet , die muoz ich minnen ie langer ie mêre : mir ist diu liebe , diu guote , diu schoene âne lougen liep in dem herzen , vile senfte in den ougen . vüre al die wünne , vür alle die êre , vür al die vröuwede des vroelîchen meien gerte ich mir selben gelingen niht mêre wan mit der lieben ein lîplîchez zweien . wâ wart ie meie sô süeze , sô guot vür die swære ? waz vröuwede bluomen ze brechenne dâ wære ! sô rîchez wünschen , sô hôher gedinge , sô wole gedenken , daz vröuwet mich vile sêre , daz ist an vröuweden mîn hôheste gelinge , daz mîn gedanke mich machent sô here , daz ich dem keiser an vröuweden niht vuoz wolte entwîchen , swenne ich gedenke an die vile minniclîchen .