man gehoert aber klingen durch den walt süezes vogelsingen : wole im , der nû lebet ! und dâ|bî verdringen manicvalt sorge mac des ringen , gar in sælden swebet liehte sumerwünne , diu nû winters wêwen mit ire grüenen klâwen vrîlîche widerstrebet . minne , troestærinne , sinne , wie ich sender brinne von der dierne dîn , sunder schulde mîn ! minne , bringe ire jugent solichen rât , daz si noch tuo hügent mîn gemüete kranc . ez zimet niht ire tugent , daz si hât mich getân unmugent , der lobe ich ie sanc , sît ich êrst gesach ire mundes roete glesten sam die bluot ûzesten , gar âne allen wanc .