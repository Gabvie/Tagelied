vünde ich vröuwede volge , ich vröuwete gerne mich , troeste eht mich ein wênic baz diu guote . nû|ne wellent niht die jungen vröuwen sich , wær in , alse ez solte , wole ze muote , sô mohte ich ûz hôhem muote singen , hulfen si mir lachenlîchen der vile werden lop ze werde bringen . wart ie iht sô reine alsam ein reinez wîp , diu nâch sælden kêret ire gemüete ? dâ|vüre wile ich iemer setzen mînen lîp , daz sich niht gelîchen mac ire güete . nieman kan si nâch ire wirde geêren . werderez wîp , nû wirdet ouch mich ! wan wirde ich iemer wert , daz muost dû lêren . dû süeze wîp , dô dich mîn ouge allrêrest gesach , dô gap ich mich dir alse eigenlîche , daz ich dir die eigenschaft nie sît zerbrach . des solt|dû mich armen machen rîche ! ez ist reht , daz man genâde vinde : swer sich ûf genâde gît , dâ weget sich , daz er sî ze guote entvinde . noch entvant ich nie ze guote , leider mir , daz an ir niht schînet wan des bezzisten . doch en|vant ich wandels niender niht an ir wan daz eine , daz ire strît sô vesten alsô strîticlîchen gein mir kêret , sît mîn herze âne allen wanc die liebe an si sô stæticlîche mêret . sol von rehter güete wahsen ander guot , sô en|geschihet mir niemer niht wan guotes . ich weiz si , die guoten , alsô hôchgemuot , daz ouch mich gemachet hôhes muotes . des wile ich unzwîvellîche dingen : si ist sô sælic , daz mir niemer kunde an ir ze sælden misselingen . ich wile mînem vater gerne wole râten , daz er hinnen|vüre sich sanges mâze . ez ist billich , daz ich in verwesen sol und er sich an mînen dienest lâze . ich wile vür in dienen sîner vrouwen : habe er , daz er heime habe , und lâze uns jungen âventiure schouwen ! Rüedelîn , dû bist ein junger Blappenblâp ! dû muost dînen vater lâzen singen : er wile sîne hövischheit vüeren in sîn grap , des müezest dû dich mit verlorenen dingen . er wile selbe dienen sîner vrouwen : dû bist ein vierer|got gebûr , des muost dû holz an einem reine houwen !