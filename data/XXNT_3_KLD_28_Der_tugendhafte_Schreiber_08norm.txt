ez ist in den walt gesungen daz ich ire genâden klage diu mîn herze hât betwungen und noch twinget alle tage . mir ist sam der nahtegal diu sô vile vergebene singet unde ir doch ze lezzeste bringet niht wan schaden ire süezer schal . wîp vore allen guoten wîben , lâ mich dîne hulde hân : bî dir mohte ich vrô belîben , stüente ez dînem willen an . gip mir , vrouwe , hôhen muot unde senfte senenten smerzen den ich dulte an mînem herzen . ach wie sanfte minne tuot . diu vile liebe und niht diu guote der ich ie ze vrouwen jach , swaz ich an si trôstes muote , daz hât si vür ungemach unde spottet mîner klage . ei getorste ich si geschelten , wunder wolte ich an ir melden , des ich vile durch zuht verdage . waz touc in dem wilden walde kleiner vogellîne sanc unde ire doene manicvalt ? wer seit in der vuoge danc ? dankes ist sô toup der walt ; sô ist daz wilde waltgesinde von der wilde gar ze swinde , hövischem lône niht gestalt .