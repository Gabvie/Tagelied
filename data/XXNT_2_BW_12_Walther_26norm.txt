herzeliebez vrouwelîn , got gebe dir hiute und iemer guot ! kunde ich baz gedenken dîn , des hæte ich williclîchen muot . waz mac ich nû sagen mêr , wan_daz dir nieman holder ist ? ouwê , dâ von ist mir vile wê ! si verwîzent mir , daz ich zuo nider wende mînen sanc . daz si niht versinnent sich , waz liebe sî , des haben undanc ! sie getraf diu liebe nie , die dâ nâch dem guote und nâch der schoene minnent , wê , wie minnent die ? bî der schoene ist dicke haz , zuo der schoene nieman sî ze gâch . liep tuot dem herzen baz , der liebe gêt diu schoene nâch . liebe machet schoene wîp , des mac diu schoene niht getuon , si en|machet niemer lieben lîp . ich vertrage , als ich vertruoc und als ich iemer wile vertragen . dû bist schoene und hâst genuoc , waz mügen si mir dâ von gesagen ? swaz si sagen , ich bin dir holt und nime dîn glesîn vingerlîn vür einer küninginne golt . hâst dû triuwe und stæticheit , sô bin ich dîn âne angest gar , daz mir iemer herzeleit mit dînem willen widervar . hâst aber dû der zweier niht , sô müezest dû mîn niemer werden , ô|wê danne , ob daz geschihet !
