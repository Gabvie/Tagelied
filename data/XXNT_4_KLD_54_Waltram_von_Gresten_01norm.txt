sît als ungeloubet stêt der walt , wâ nement die vogele tac ? dô si sint betoubet , dâ nam ich ouch êr den ungemach . swenne in kumet des si der winter roubet , daz mich vröuwete diu mir vröuwede brach ! wolte sich diu guote noch bedenken nâch dem dieneste mîn ! vünte ich|ez in dem muote daz si mir den willen tæte schîn ! irret aber sich|es danne iemannes huote , über den wolte ich der bitente sîn . ich wânte , ungemüete swünde mir dâ von daz si ist guot : nû wile mich ire güete al mîn leben machen ungemuot . got vore wîbes übele mich behüetete , sît ir güete mir sô leide tuot . er mac wole verderben swer mit übeln wîben umbe gât , wande ich mohte ersterben , sît ir guote mich des niht erlat , ich en|müeze umbe si mit triuwen werben diu mich doch in ungenâden hât .