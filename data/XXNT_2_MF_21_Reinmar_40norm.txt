wie tuot diu vile reine güete sô ? si lât mich verderben alsus gar . ich bin aller ire werdicheite vrô , sô nimet si es ein teil ze kleine war . nû wande ich genizzen aller mîner tage ; dâr umbe ich ir lop und êre sage . si ist vile guot - daz ich iemer sprechen sol - , tuo si eht einez : si lône ire lieben und ire vriunden wole . lieber wân ist âne troesten dâ unde twinget mir daz herze mîn . wan wær er von mir anderswâ ! dâ muoste iedoch trôst bî wæne sîn . sol man ez alse lîden , sô bin ich verdâht . ez ist vile ze guotem ende brâht . wer mac ouch wizzen vore , wie|ez dinc ergât ? si hât tugent und êre : dâ von mac es werden rât . waz bedarf ich danne vröuweden mêr , ob mir ire genâde wonet bî ? daz , daz bî mîner zît ergê und ich dâr nâch lange in vröuweden sî ! ist aber , daz mich ire genâde alsô vergât und si mich alsus verderben lât , sô mac ich vile klagen , ich tumber man , daz ich mîner tage niht wider gewinnen kan . ich kume des willen niemer abe , ich en|sî doch ire eigen gar und ouch mit dieneste bî . swie vile ich anders vröuweden habe , mich müejet doch dâr under , daz si ist vore mir sô vrî und ich sô rehte gar ire eigen bin . ire schadelîchez vremeden , daz sî hin , und ob si wile , ich lâze ouch mînen zorn . wie hân ich mîne wîle alsô und ouch mîn langez dienest verloren .