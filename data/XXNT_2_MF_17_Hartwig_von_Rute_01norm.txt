mir tuot ein sorge wê in mînem muote , die ich hin heim ze lieben vriunden hân . obe si dâ iener gedenken mîn ze guote , als ich hier mit triuwen hân getân ? si solten mich durch got geniezen lâzen , daz ich ie bin gewesen in grôzer huote , daz sî iemer valsch kunne an mir verstân . swer wænet , daz mîn trûren habe ein ende , der weiz niht , waz mir an dem herzen lît , ein kumber , den mir nieman kan erwenden , ez tete danne ire minniclîcher lîp . die sorge hân ich leider âne strît , si en|well mir ire boten senden , dem ich verwartet hân vore maniger zît . swie mir tôt vast ûf dem rüggen wære unde dâr zuo manic ungemach , sô wart mîn wille nie , daz ich si verbere . swie nâhen ich den tôt bî mir sach , dâ manic man der sünden sîn verjach , dô was daz mîn allermeistiu swære , daz mir genâde nie von ir geschach . ich sihe wole , daz dem keiser und den wîben mit einander nieman gedienen mac . des wile ich in mit sælden lâzen belîben , er hât mich ze in versûmet manigen tac .