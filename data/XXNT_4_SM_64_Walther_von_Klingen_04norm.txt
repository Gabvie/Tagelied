ich sach bluomen schône entspringen , daz ist vore dem walde schîn . dâ|von muoz mîn herze ringen nâch der lieben vrouwen mîn . wile si mir genædic sîn , mit den vogellîn wolte ich singen , uns den lieben sumer bringen . genâde , vrouwe , ich muoz verderben jâmerlîche und unverscholt ! ist iu liep , daz ich muoz sterben ( ich wart nie vrouwen mêr sô holt ) , sôwær ze kupfær worden golt , lîhte wile si prîs erwerben , lât si mich in ire dieneste sterben . Meienblüete und ouch ire güete sint ein andern wole gelîch . swâ die rôsen stênt in bluote , die sint niht sô minniclich als mîn liep , des vröuwe ich mich . doch beswæret mîn gemüete , daz man ir sô sêre hüete . si verliesent alle ire huote , mac ich mich zuo ir versteln . daz gevüeget wole diu guote : man sol vriuntschaft sêre heln . alliu huote ist gar verloren , ob ich die lieben vinde aleine : sô schat uns ire huoten kleine . ach , got , wie brinnet mir mîn herze nâch der lieben vrouwen mîn noch mêre danne tûsent kerze : ach , got , wan solte ich bî ir sîn ! si ist sô schoene und ouch sô vîn als die vîole in dem merzen . durch si sô lîde ich manigen smerzen . solicher swære , sô mich twinget , nieman sich verkunnen sol . diu mich wole von sorgen bringet , swenne si wile , sô wirdet mir wole . maniger mînen kumber klagete mit süezen worten ûz dem munde , der mir wole des tôdes gunde .