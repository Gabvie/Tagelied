swer tougenlîche minne hât , der sol sich wænen an den lâzen , den man sô grôze missetât an sînem hêrren sihet begân , dem er bewachen guot und êre sol ! lât er den gast ûf schaden in , wie solte ich dem getrûwen wole ? wær ich sô minniclîche gelegen bî liebe tougen ûf den lîp , sô wolte ich wênic slâfes pflegen , durch mich und durch daz reine wîp . mir selbem sô wolte ich getrûwen baz , danne ieman , der mich wecken solte . sô wê im , des man dâ vergaz ! die merkær und dâr zuo der slâf , die konden wênic mir geschaden . ich hüete ouch vore der merkær strâfe : wær ich zuo liebe alsô geladen , daz ich dâ hôhe vröuwede solte hân , sô müeste er sîn ein stæter vriunt , den ich daz wizzen solte lâzen .