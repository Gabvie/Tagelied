sich hât vile schône entslozzen diu liebe sumerzît , gein dem süezen meien stênt offen vröuwedentor . ûz grüener boume brozzen sô dringet widerstrît bluot vile maniger leien : des ist in nieman vore . Meie hât die heide wole geschônet und den walt mit sange wole betoenet , sô lebe ich in senentem ungemache : vore minnenschricken ich mich tuochen als ein ende sich , die snelle valken jagent in einem bache . doch ich mich der wolegetânen mit dieneste underwant , aller lande hêrre wande ich von vröuweden in . ich mac ir niht ânen mich twingent iriu bant . si ist mir alze verre , diu liebiu vrouwe mîn . hêrre got , wie gerne ich sî gesæhe , und daz daz in kurzer zît geschæhe ! noch lebe ich in senentem ungemache : vore minnenschricken ich mich tuochen als ein ende sich , die snelle valken jagent in einem bache .