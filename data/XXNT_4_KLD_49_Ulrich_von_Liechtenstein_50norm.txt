waz dâr umbe , ist verswunden uns der sumer ? des mac werden rât , sîn zît wirdet wole widervunden . ich klage daz diu werelt sô übel stât , daz nû trûret maniges lîp , der vrô solte sîn durch guotiu wîp . vröuwede und zuht hât vile nâch ende . junge und alte sint niht wole gemuot . got den grôzen kumber wânte , sô daz noch die rîchen werden guot . die sihet man unguotlich leben : trûren hât in ir grôz übel gegeben . mich nimet wunder daz die jungen und die rîchen trûrent bî ire zît . waz hât si dâr zuo betwungen , daz in wîp noch jugent vröuwede gît ? nû sîn trûric unde unvrô : mir stât durch ein guot wîp mîn muot hôh . diu hât sich vile wole behüetet und bewart vore aller missetât . ire lîp mir sô guotlîche güetet , daz mîn muot von schulden hôhe stât . si ist sô reht guotlîchen guot , daz ire güete mir gît hôhen muot . durch die reinen süezen guoten herzenlieben werden vrouwen mîn wile ich mit den wole gemuoten iemer gerne hôhes muotes sîn . ir ist liep daz ich bin vrô : dâ von stât mir mîn gemüete hôhe .
