ô|wê , - sol aber mir iemer mêr geliuhten durch die naht noch wîzer danne ein snê ire lîp vile wole geslaht ? der trouc diu ougen mîn . ich wânte , ez solte sîn des liehten mânen schîn . dô tagete ez . ô|wê , - sol aber er iemer mêr den morgen hier betagen ? als uns diu naht entgê , daz wir niht durfen klagen : ô|wê , nû ist ez tac , als er mit klage pflac , dô er jungest bî mir lac . dô tagete ez . ouwê , - si kuste âne zal in dem slâfe mich . dô vielen hin ze tal ire trehene nider sich . iedoch getrôste ich sie , daz si ire weinen lie und mich al umbevie . dô tagete ez . ouwê , - daz er sô dicke sich bî mir ersehen hât ! als er en|dâhte mich , sô wolte er sunder waz mîn arme schouwen blôz . ez was ein wunder grôz , daz in des nie verdrôz . dô tagete ez .