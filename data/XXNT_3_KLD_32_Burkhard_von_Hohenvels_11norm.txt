dô der luft mit sunnen viure wart getempert und gemischet , dar gap wazzer sîne stiure , dâ wart erde ire lîp ervrischet . durch ein tougenlîchez smiegen wart si vröuweden vruhte swanger . daz tete luft , en wile niht triegen : schouwent selbe ûz ûf den anger . vröuwede unde vrîheit ist der werelte vür geleit . uns treip ûz der stûben hitze , regen jagete uns in ze dache : ein altiu riet uns mit witze in die schiure nâch gemache . sorgen wart dâ gar vergezzen , trûren muose vürder strîchen : vröuwede hâte leit besezzen , dô der tanze begunde slîchen . vröuwede unde vrîheit ist der werelte vür geleit . diu vile süeze stadelwîse kunde starken kumber krenken . ebeneten|si unde lîse , mannegelîch begunde denken waz im allerliebest wære . swer im selben daz geheizet , dem wirdet ringe senentiu swære : guot gedenken vröuwede reizet . vröuwede unde vrîheit ist der werelte vür geleit . heimelich blicken , senentez kôsen wart dâ von den megeden klâren , zühticlîche si kunden loesen , minniclich was ire gebæren . hôher muot was dâ mit schalle nâch bescheidenheite lære . wunderschoene wâren si alle , vröuwede unde vrîheit ist der werelte vür geleit . susâ wie diu werde glestet ! si ist ein wünneberndez bilede , sô si sich mit bluomen gestêt : swer si sihet , daz|ist trûren wilde , des jihet maniges herze und ougen . ein dinc mich ze vröuweden lücket : si ist mir in mîn herze tougen stahelherticlîche getrücket . vröuwede unde vrîheit ist der werelte vür geleit .