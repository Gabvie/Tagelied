wie solte ich armer der swære getrûwen , daz mir ze leide der küninc wære tôt ? des muoz ich von ir daz ellende bûwen ; des werdent dâ nâch mîniu ougen vile rôt . der mir zuo Bülle die hervart gebôt , der wile mich scheiden von liebe in die nôt , der ich gewinne vile michel riuwen . ich wile bevelhen ire lîp und ire êre gote und dâ nâch allen engelen sîn . si sol wizzen , swar ich landes kêre , daz ich ir bin unde muoz iemer sîn , als ich êr was , dô mich ire ougenschîn brâhte alse verre ûz dem sinne mîn ; dô was mir wê unde nû michels mêre . nû muoz ich varn und doch bî ir belîben , von der ich niemer gescheiden mac ; si sol mir sîn vore allen anderen wîben in mînem herzen beidiu naht unde tac . als ich gedenke , wie ich ir wîlent pflac , ouwê , daz Bulle sô verre ie gelac ! daz wile mich leider von vröuweden vertrîben .