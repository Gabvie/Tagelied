ein schoeniu maget sprach vile liebiu vrouwe mîn , wole ûf ! ez taget . schouwet gein dem vensterlîn , wie der tac ûf gât . der wahtær von der zinnen ist gegangen , iuwer vriunt sol hinnen : ich vürhte er sî ze lange hier . diu vrouwe guot sûfte und kuste ire lieben man . der hôchgemuot sprach guot vrouwe wole getân , der tac ist hôch ûf : ich kan niht komen hinnen . maht dû mich verbergen iener innen ? daz ist mîn rât und ouch mîn ger . und möhte ich dich bergen in den ougen mîn , vriunt , daz tet ich . des kan leider niht gesîn . wilt dû hier in dirre kemenât belîben , disen tac mit vröuweden wole vertrîben , dâr innen ich dich wole verhile . nû birge mich , swie dû wilt , vile schoene wîp ; doch sô daz ich sunder wer iht verliese den lîp . wirdet mîn ieman inne , sô solt|dû mich warnen . kume|ich ze wer , ez muoz sîn lîp erarnen , der mich mit strîte niht verbiret . sus wart verspart der vile manlîche hôchgemuot und wole bewart . von der reinen süezen guot . wie pflac sîn den tac diu süeze minniclîche ? sô daz er wart hôhes muotes rîche . sô kurzen tac gewan er nie . diu naht quam dô . sâ huop sich der minne spil : sus unde sô wart von in getriutet vile . ich wænen ie wîp würde baz mit liebem manne danne ir was . ô|wê dô muoste er danne . dâ von huop grôzer jâmer sich . urloup genomen wart mit küssen an der stunt . schier wider komen bâten ire süezer rôter munt . er sprach ich tuon , dû bist mîner vröuweden wünne , mînes herzen spilentiu meien sunne , mîn vröuweden geb mîn sælden wer .