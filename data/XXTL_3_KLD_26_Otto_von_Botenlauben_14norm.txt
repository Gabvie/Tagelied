kumet er der mir dâ komen sol , der mir bî dem hôhesten eide lobete er keme mir , sô wirdet mir senden wîbe wole : bluomen unde grüener heide sanfte ich dâr entbire . sô wê dir , arge huote , daz dû unsælic sîst durch_daz dû stætem muote sô vile leides gîst ! daz ist mîner vröuwede ein slac . wahtær , sô dû wellest singen , sô sinc ez sî tac ! dô diu vile reine vrouwe guot klagete ire leit sô klagelîchen , schiere wart si vrô und wart geringet ir der muot . si gienc ze|dem wahtær tougenlîchen unde sprach alsô wahtær , nû lâ dîn singen , ez ist noch niender tac . mîn leit daz wile sich ringen daz mir sô nâhe lac : guotiu mære ich hân vernomen , daz ein spiegel aller mîner wünne mir ist komen .