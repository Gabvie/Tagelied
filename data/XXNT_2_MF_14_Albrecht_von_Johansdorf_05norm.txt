die hinnen varn , die sagen durch got , daz Jerusalêm der reinen stat und ouch dem lande helfe noch nie noetær wart . diu klage wirdet der tumben spot . die sprechent alle , wær ez unserm hêrren ande , er reche ez âne ir aller vart . nû mügen si denken , daz er leit den grimmen tôt ! der grôzen marter was im ouch vile gar unnôt , wan_daz in erbarmet unser val . swen nû sîn kriuze und sîn grap niht wile erbarmen , daz sint von im die sælden armen . nû waz gelouben wile der han , und wer sol im ze helfe komen an sînem ende , der gote wole hülfe und tuot ez niht ? als ich mich versinnen kan , ez en|sî vile gar ein êhaft nôt , diu in des wende , ich wæne , er ez übel übersihet . nû lât daz grap und ouch daz kriuze geruowet ligen : die heidene wellent einer rede an uns gesigen , daz gotes muoter niht sî ein maget . swem disiu rede niht nâhe an sîn herze vellet , ô|wê , war hât sich der gesellet ! mich habent die sorge ûf daz brâht , daz ich vile gerne kranken muot von mir vertrîbe , des was mîn herze her niht vrî . ich gedenke alsô vile manige naht , waz sol ich wider got nû tuon , ob ich belîbe , daz er mir genædic sî ? sô weiz ich niht vile grôze schulde , die ich habe , niuwan eine der kume ich niemer abe . alle sünde liez ich wole wan die : ich minne ein wîp vore al der werelte in mînem muote . got hêrre , daz vervâch ze guote !