ane swære ein vrouwe ich wære , wan daz eine , daz sich sentet mîn gemüete nâch sîner güete , der er mich wole hât gewenet . sol ich lîden von im langez mîden , daz müejet mich wole sêre , ich spriche im niht mêre , wan_daz er mich sihet , daz sint sîn êre . mîn geselle , swaz er welle , daz muoz im an mir geschehen . man sô guoten , baz gemuoten , hân ich selten mêr gesehen , im gelîchen , doch sô gemelîchen , bî dem vür die swære bezzer vröuwede wære . iemer hôrte ich gerne sîniu mære . mîn gedinge der ist geringe , die_wîle ich in lebentic hân . swer in êret und im mêret vröuwede , daz ist mir getân . swaz er wolte , daz ich lâzen solte , daz konde ich vermîden . boeser liute nîden wile ich im ze dieneste gerne lîden . wole dem lîbe , der dem wîbe soliche vröuwede machen kan . mînem heile ich gar verteile , mîdet mich der bezziste man . swes er pflæge , swenne er bî mir læge , mit sô vremeden sachen konde|er wole gemachen , daz ich sîner schimpfe muoste lachen . ich wær stæte , swaz er tete , ob er doch gedæhte mîn . er schiet hinnen mit den minnen , daz ich niht vergizze sîn . wîp mit güeten sol ire êre hüeten schône ze allen zîten , wider ire vriunde niht strîten . alsô wile ich sîn mit êren bîten . zuo dem scheidene , daz uns beiden manige vröuwede hât erwert , gotes güete mir in behüetete , swar er in der werelte vert . alsô schoene man nâch wîbes lône noch geranc nie mêre . daz ich sîner êre weiz sô vile , daz ist mîn herzesêr .