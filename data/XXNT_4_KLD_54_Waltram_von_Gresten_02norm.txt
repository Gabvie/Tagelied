der ich gap vür eigen mich gar mîniu jâr nâch ire hulden , von schulden mohte ich|es niht haben rât . wan si mac erzeigen sô vile dem si wile guoter dinge , dâ ringen von sîn gemüete stât . schoene lop unde heil sunder meil hât diu reine swie kleine si trôste mich , ire lop ich iedoch kunde , hât sünde si niht daz si mich übersihet ? nû hân ich gedingen iedoch daz si noch , diu vile süeze , mir büeze die langen swære mîn . sol mir niht gelingen von ir , sô gêt mir in mîn herze der smerze deich muoz in jâmer sîn . ich en|weiz niht ein wîp dâ mîn lîp vrume und êre noch mêre von mohte hân danne man ie gesünge , gelünge mir dâ , mîn leit wær anderswâ .