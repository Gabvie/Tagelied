vile süeziu minne , dû hâst mich betwungen , daz ich muoz singen der vile minniclîchen , nâch der mîn herze ie hât dâ her gerungen , diu kan vile suoze durch mîn ouge slîchen al in mîn herze lieplîche unz ze grunde ; wande âne got nieman erdenken kunde sô lieplîche lachen von sô rôtem munde . wâ sach ie man ein wîp sô schoene und guote in allen welhischen unde in diutischen rîchen ? an kiusche ein engel , si ist in reiner huote , in al der werelte kan ir niht gelîchen . ich en|weiz niht wâ ich ein lieber vrouwen vünte ; wande âne got nieman erdenken kunde sô lieplîche lachen von sô rôtem munde . dô ich êrst an sach die reinen minniclîchen , ich wânte daz si ein schoener engel wære , ich dâhte ich solte an allen vröuweden rîchen : dô bant si mich in manige sende swære . ich en|trûwe niht daz si mich alsô bünde ; wande âne got nieman erdenken kunde sô lieplîche lachen von sô rôtem munde .