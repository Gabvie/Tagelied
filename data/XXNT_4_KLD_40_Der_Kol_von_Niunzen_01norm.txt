nû jârlanc stêt vile hôhe mîn muot ; ich hôrte den süezen sanc von einer swalwen dâ si vlouc , ire stimme diu was guot . vrouwe maget , hæte ich iuch in einem holze , daz næme ich vür den kranz , den ir zesamene habet gelesen von maniger hande bluote . knappe , lât iuwer wünschen stân , diu rede ist gar verloren : solte ich mit iu ze holze gân , mich steche lîhte ein dorn ; sô slüege mich diu muoter mîn , daz wær mir lîhte zorn . er nam si bî der wîzen hant , er vuorte si in den walt , dâ sungen kleiniu vogellîn ire stimme manicvalt , under eine grüene linden breit einen smalen stîc . dâ wart diu maget vile gemeit ein alsô schoene wîp . er leite|es an daz grüene gras die maget wolegeboren . ich en|weiz waz brieves er ir las . was daz ire wênic zorn , daz wart harte schier versuont : daz tete der liebe dorn .