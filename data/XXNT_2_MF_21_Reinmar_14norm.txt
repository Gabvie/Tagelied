swaz ich nû niuwer mære sage , des en|darf mich nieman vrâgen : ich en|bin niht vrô . die vriunde verdriuzet mîner klage . des man ze vile gehoeret , dem ist allem sô . nû hân ich beidiu schaden unde spot . waz mir doch leides unverdienet , daz bedenke got , und âne schult geschihet ! ich en|gelige herzeliebe bî , sô en|hât an mîner vröuwede nieman niht . die hôchgemuoten zîhent mich , ich minne niht sô sêre , als ich gebâre , ein wîp . si liegent und vüerent sich : si was mir ie gelîcher mâze sô der lîp . nie getrôste si dar under mir den muot . der ungenâden muoz ich , unde des si mir noch tuot , erbeiten , als ich mac . mir ist eteswenne wole gewesen : gewinne aber ich nû niemer guoten tac ? sô wole dir , wîp , wie rein ein name ! wie sanfte er doch ze erkennenne und ze nennenne ist ! ez wart nie niht sô lobesam , swâ dû|ez an rehte güete kêrest , sô dû bist . dîn lop mit rede nieman volenden kan . swes dû mit triuwen pfligest wole , der ist ein sælic man und mac vile gerne leben . dû gîst al der werelte hôhen muot : maht ouch mir ein wênic vröuwede geben ! zwei dinc hân ich mir vür geleit , diu strîtent mit gedanken in dem herzen mîn : ob ich ire hôhen wirdicheit mit mînen willen wolte lâzen minner sîn , oder ob ich daz welle , daz si grôzer sî und sî vile sælic wîp bezziste mîn und aller manne vrî . siu tuont mir beide wê : ich wirde ire lasters niemer vrô ; vergêt siu mich , daz klage ich iemer mêr . ob ich nû tuon und hân getân , daz ich von rehte in ire hulden solte sîn , und si vore aller werelte hân , waz mac ich des , vergizzet sîn dâr|under mîn ? swer nû jihet , daz ich ze spotte kunne klagen , der lâze im beide mîn rede singen unde sagen tuon unde merke , wâ ich ie spreche ein wort , ez en|lige , êr ich ez gespreche , herzen bî .