ich wânte daz ich jârlanc hæte ûf gegeben der minne ein teil , mîn gemüete daz was stæte . nû hât mich ein grôz unheil alsô minniclîche bestanden . diu liebe diu hât mich in banden gebunden wole an tûsent seil . mîn ougen diu hânt mich verleitet und verrâten , daz ist wâr . mîn herze daz hât sich gebreitet : âne mînen danc sô wile ez dâr zuo der minniclîchen reinen , mit der wile ez sich vereinen beide stille und offenbâr . mir geschach bî mînen stunden nie sô senelîche nôt , ich trage vile heimelîche wunden , die sluoc ire mündelîn sô rôt . diu liebe wonet mir in dem sinne . mîn herzen trût , mîn keiserinne , wirdet si mir niht , sô bin ich tôt .