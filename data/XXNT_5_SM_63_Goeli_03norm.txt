wole gezieret stât diu grüene heide : daz loup über Ecken kiuset man bî den tolden wünniclîche . jâ tuont uns die dorfel vile ze leide , gewinnent si heggen hiure under einander vile gelîche . der ich iu viere nennen wile , die sint vile unbescheiden : einer heizet Madelgoz , der treit einen kolben grôz , der wile uns reichen bî der linden leiden . wellt ir wunder von den zwein hören ? die dunkent sich sô spæhe , sô si diu swert gespannent umbe die sîten . daz ist Èngelbolt mit sîneme gesellen stoeren : die tretent alsô wæhe und gênt dort hübische her von hôhenlîten . der vierde heizet Adelbolt mit sînem hübelhuote : der ist den zwein niht ze holt ! si habent ez wole umbe in verschult : ersnellet er siu , ez kumet in niht ze guote .