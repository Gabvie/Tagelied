der vile sælderîchen wile ich dienen ûf ire sæliclîchen trôst . waz kan sich gelîchen dem , den vröuwede ûz senenden sorgen hât erlôst ? der nie nôt nâch herziclîcher liebe erleit , der kan ouch niht wizzen , waz gelücke wünniclîcher wünne gît zwô werdicheit . sît der guoten güete sich sô güetet unde mêret alle tage , sô muoz mîn gemüete sîn gehuohet ûf den trôst , daz ich bejage lieplîche liep nâch leide alsô , daz si mir gebe minniclich ire gruoz wê , wie vroelîche ich danne al mîn langez trûren widerlebe ! swer an guoten wîben hôhen muot nâch herzeliebe niht vinden kan , der muoz wole belîben ungevrouwt von werden vröuweden als ein man , der sich aller wünne wole verkunnen muoz . waz tuot in der werelte rehten mannen alsô wole sô minniclîcher wîbes gruoz ? wê , wer sol mich grüezen , sît der werde gruoz sô volle sælde gît ? dâ wile ich der süezen umbe dienen , wande an ir mîn vröuwede lît : sô gedinge ich , daz si mir genâde tuot . ich en|wile es niht gedingen , ich wile wizzen , daz si mir mit liebe lônet : si ist sô guot . kunde ich sô gesingen , daz doch under sehsen zwêne dûhte guot , sô wolte ich mich twingen , mohte ez anders niht gesîn , ûf hôhen muot . sol ich niht ersingen wan der liute haz , sô gezimet der guoten wole an sælden und an êren , daz si mir ersetze daz .