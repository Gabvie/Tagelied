mir seit ein eilenter pilgerîm ungevrâget von der vrouwen mîn . er jach daz si wære schoene und wole gemuot . daz was mir ein mære daz mir an dem herzen sanfte tuot . got der gebe der lieben guoten tac der ich anders niht gegrüezen mac : alsô spriche ich iemer alle morgene vruo und vergizze ir niemer gegen dem âbende guoter naht dâr zuo . mîner sinne ich halber dâ vergaz , dô ich urloup nam : vore mir si saz und bran ûf sô schône sam der âbentrôt . wart mir iht ze lône , daz was undersniten mit senenter nôt . si bat mich , dô ich jungest von ir schiet , daz ich ir sante mîniu niuwen liet . diu wolte ich ir senden , nû ne|weiz ich bî weme , des ire wîzen henden schône bringe und ir ze boten zæme . waz ob mich ein bote versûmet gar ? ich wile mêr danne tûsent senden dar . sôs ir alle bringent mînen süezen sanc und in schône singent , sô wirdet mir vile lîhte ein habedanc .