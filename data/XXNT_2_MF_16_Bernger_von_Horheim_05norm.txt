si vrâgent mich , war mir sî komen mîn sanc , des ich êr wîlent pflac . si müejent sich ; ez ist unvernomen , wâr umbe ich nû niht singen mac . noch wære mir ein kunst bereit , wan_daz mich ein senentez herzeleit twinget , daz ich swîgen muoz . des mir unsanfte wirdet buoz . kunde ich klagen mîn herzeleit gelîche , als mir nâhe gât , sô wolte ich sagen ûf mînen eit , daz nieman grôzern kumber hât , noch niene wart sô trûric man . daz verswîge ich , als ich wole kan , und klage ez den gedanken mîn ; die lâze ich mit unmüezic sîn . ze der werelte ist wîp ein vröuwede grôz ; bî den sô muoz man hier genesen . doch ez mînen lîp noch nie verdrôz : mîn herze daz ist in bî gewesen . ich hæte ie ze der werelte muot und daz mîn munt in iemer sprichet guot , die triuwe lât nû werden schîn : belîbe ich , sô gedenkent mîn !