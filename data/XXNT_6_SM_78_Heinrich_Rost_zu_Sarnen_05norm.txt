minne , troestærinne , sinne , wie ich sender brinne von der dierne dîn , sunder schulde mîn ! ich want sîn gescheiden dô ze|stunt von den arbeiten , die mîn herze truoc . dô viel ich ze leiden ungesunt : von der ougenweiden wart ich ungevuoc , daz ich sunder allen zwîvel muoz verderben ob ich niht erwerben mac ire hulde kluoc . minne , troestærinne , sinne , wie ich sender brinne von der dierne dîn , sunder schulde mîn ! minne , waz habe ich getân der süezen , daz si mich niht in ire hulde wizzen wile , sô daz si mir werfen well ein grüezen tougen mit ire ougen in mînes herzen zil ? minne , des bewîse mich ! habe ich missetân , daz wile ich büezen ûf genâde und wider dienen stæticlîche . klage ich ir , die ich in herzen meine , kumber , den ich dole , si sprichet : hêrr , waz hoer ich ? daz ir meinent in liebe mich eine , daz geloube ich niemer . alsus toeret mich si vile sældenrîche guot , daz si mir gelouben wile sô kleine und doch vröuwen mich berouben , swie man tuot . süeze minne , wanne wilt dû kêren von mir leit , daz ich in mînem herzen hân ? jâ wær ez zît , daz dû soltest lêren liebez liep , daz si mich lieze vrô bestân . wan sol ich iht vrô gesîn , ze|wâr , daz muoz mir komen von der hêren , der dû gæbe vür eigen gar daz leben mîn .