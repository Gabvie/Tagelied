des winters kraft ist aber komen . den kleinen vogeln ist benomen ire gesanc . gar lanc mac in wole sîn diu swære zît . dâ von trûret in der muot . doch bin ich niht von senelîcher nôt behuot . guot ist si diu mir vile sorgen gît , unde ich ir mit willen gerne diene . zuo|Esterrîche ist vile guot sin . von Wiene ich doch wær gerne hin wider an den Rîn zuo der schoenen , dûhtes den küninczît . ich mac von schulden tuon bekant , ich hân sô liebe in vremedem lande niht gesehen . spehen kan ich daz ire rôter munt minniclîchen lachen kan ûz hôhem muote . daz gît vröuwede manigem manne . an ire tugent lît , daz ist mir wole kunt , dâ von ich bin in ire minne stricken mit gedanken naht und tac . ire blicken mir grôz ungemach erwenden mac : wile diu liebe , sô bin ich gesunt . wile ieman gên Elsâzenlant , der sol der lieben tuon bekant daz ich mich senen . wænen kan mîn herze sich nâch ir . si sol mich geniezen lâzen daz ich ir bin mit ganzen triuwen undertân . hân ich trôst , den gît diu liebe mir . irret mich ieman an mîner vrouwen , dâ ist der küninc vile schuldic an . si schouwen wolte ich , sô wær ich ein sælic man . vremede mac vile lîhte schaden mir .