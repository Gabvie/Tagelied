mir ist der werlte unstæte von genuogen dingen leit . swie gerne ich rehte tæte - wande ez wære ein sælicheit - , sô en|lât mich manic man , der umbe êre noch vröuwede decheinen muot gewan . wîser , denne ich wære , bin ich verre maniger dinge wole . mir ist vile lûte unmære , die ich von rehte hazzen sol , und êre gerne guote wîp , durch die einen , diu von sorgen scheiden sol den mînen lîp . sol ich des entgelten , daz ie hôhe stuont mîn muot , unde hazze in selten , der daz bezziste gerne tuot , sô vürhte ich , daz ich verzage . niemer niht ! waz mohte mir gewerren boeser liute klage ? und ergienge ez iemer , daz doch rehte wole geschehen mac , mich gesehe niemer man getrûren einen tac . noch hoffe ich , ez werde wâr ; wande ich hân mich vröuweden versûmet langer denne ein ganzez jâr .