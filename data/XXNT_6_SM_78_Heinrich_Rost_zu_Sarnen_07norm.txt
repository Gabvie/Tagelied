vröuwet iuch , junge und alt : wan sihet aber manicvalt lîhte bluot entspringen . sehet , der mære guot gehoert man stæte wolegemuot kleiniu vogellîn singen . mit den wile ich vröuwen mich der gemeiten zît und der lieben , diu mir gît muot und sinne vrouwelich . guot gedinge ich hân , daz diu werdiu wolegetân mich ergetze sorgen . sô durhliuhtic glanz ist ire bilede an tugenden ganz , âbent unde morgen , daz si niemer langer lât mich belîben sô . mînes dienestes werte ich vrô . minne , wege den rât ! vriuntlich umbevanc wære mir ein engelsanc vür mîn sende swære : mohte der werden mir , tougen nâch mînes herzen gire , trûren mich verbæren . wunschlich vröuwede gebente vruht , vrîlîche tuo mir schîn alsus trôst , sô muoz ich sîn rîche an vröuweden genuht .