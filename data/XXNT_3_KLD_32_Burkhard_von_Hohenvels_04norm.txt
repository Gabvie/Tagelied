swer ire lop wile rehte mezzen , si ist tugentrîcher vröuweden spil , guoter dinge enheinez vergezzen ist dâ , si ist wunsches hôhestez zil . liehter varwe kan si glesten , daz ire minniclîcher lîp schaffet daz sich müezen gestên gein ire schoene alliu wîp . dâ von nîdent si die bezzisten schoene und êren . si ist sælden ursprinc , diu kan si vile reine sinne lêren . dâ bî ûz ire herzen blüejet diu vile süeze minne . leider ich bin gar verkrenket , mîn hôher muot ist ouch dâ hin . vröuwede ist nû in leit versenket ; daz tuot si mir diu mînen sin unde ouch mîn gedanke bindet : swar ich var , die volgent ir . selten manne . mich vroelîche vindet : wer sol nû daz wizzen mir ? jâmer hât mich geingesindet . von den sorgen muoz ich verworren nû in stæter riuwen stricke worgen : daz tuont wachende gedanke unde in slâfeschricke . minne , wer hât dich gelêrt daz dîn vile tugenthafter rât hôchgemuote dem verkêret der doch dîn ist ? daz missestât . dû hâst mînen muot verwendet an den wunsch : waz hilfet daz ? im wær doch hier heime baz , sît sich niender verellendet ein gedenken ze im von der guoten , daz im hülfe allez trûren krenken . minne , wis gelîche strenge : daz lât dich niht sûren .