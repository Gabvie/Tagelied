ich wile gruonen mit der sat diu sô wünniclîchen stât . ich wile mit den bluomen blüejen und mit den vogellîn singen . ich wile louben sô der walt , sam diu heide sîn gestalt . ich wile mich niht lâzen müejen , mit allen bluomen springen . ich wile ze liebe mîner lieben vrouwen mit des vile süezen meien touwe töuwen . daz ist mir allez niht ze vile , ob si mich troesten wile . si ist sô gar nâch wunsche ein wîp : swenne ich schouwe ire werden lîp , des grâles hêrre wenne ich sien . ich bin sô vröuwedenrîche , daz man in der vröuwede wole dâ|mit übergulden sol . si hât wünnebernden schîn , der sunnen wole gelîch . ich wile ze guote aller guoten wîbe gedenken wole ze liebe ire reinem lîbe . daz ist mir allez niht ze vile , ob si mich troesten wile . troeste , süeze troestærîn , troeste wole , wan ich bin dîn . sliuz ûf dînen rôten munt , dû heiz mich vrô belîben . sô mac ich vroelîchen varn in den lüften , ob den arn . liep , tuo mir dîn helfe kunt , mîn trôst ob allen wîben . ich wile in triuwen dir getrûwen hiure , daz mich dîn güete wole ze vröuweden stiure . daz ist mir allez niht ze vile , ob si mich troesten wile .