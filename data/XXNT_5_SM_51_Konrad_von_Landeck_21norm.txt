kalte winde gar geswinde selwentheite , grôzer leide kumet uns mêr : winter nâhet unde gâhet ûf uns balde . vore dem walde dorret klê . dâ|von swîget manic nahtegal , zîsel schrîet : ungevriget ist sîn swære . wê der mære ! linde ist val . swære buoze , starke unmuoze muoz ich dulten nâch ire hulden , der ich bin . sunder lachen muoz ich wachen , nahtes sorgen , trûren morgen âne sin , sît_daz mir ire munt ein lachen bôt daz erlûhte , des mich dûhte , sam diu sunne gein mir brunne rubînrôt . ich gedâhte , dô mir brâhte vröuwede ire lachen , daz mir swachen solte leit . an der süezen ougen grüezen sach ich dicke : in dem blicke sich versneit an ire ougen dâ mîn bezzister sin , wan ich brinne nâch ire minne , diu mich schiuhet und noch vliuhet , swâ ich bin . swen diu minne sîner sinne gar beroubet , der geloubet deste baz , daz mir swære siuftebære lît in herzen , minne smerzen wegent daz , wan ich die vile guoten mîden muoz . sol ich lîden si vermîden , lebe ich iemer , mir wirdet niemer sorgen buoz . vrouwe reine , wandels eine , süeze , wende mîn ellende , lieber lîp . lâ mîn werben niht verderben ! eteswenne triuwe erkenne , sælic wîp . herzentrût , dû lâ geniezen mich , daz diu ougen sunder lougen iemer wolten , daz si solten sehen dich .