Trutz, trutz, trutz, daz kein vogel tougenlîcher singe und ouch sîne gedoene rîchelîcher volbringe : soliches ruomes vâret die nahtegal . wan man kan dicke ire senftem brache niht entwîchen : wan sie eht alle ruowen , sô lât sie dar strîchen . waz daz gülte , ir zæme der selbe schal , wehselte sie die berge als einen bal mit ire sange einander in widerstrîte . êr snê wê tætet ire herzen : daz leit ist verswunden . ich bin aber leider in sorgen nû vunden , wie vroelich die heide mit bluomen lît . Trutz, trutz, trutz, daz zuo|der werelte an lobe iht lebe sô here , wîp sîn hôher wirde gerichert noch mêre : wer dâ|wider spreche , der hette unreht . guot muot tuot durch sie vile , des man unsamfte entbere ; manige vröuwede und êre geschehen nie wære , wan durch wîbe willen : die rede ist sleht . ich hân alsô guotes noch nie erspehet , doch wie vile unguotes ein wîp mir tuo . leit breit treit von ire ungenâden mîn gemüete : wolte sie daz wenden mit wîplîcher güete , wes sie danne geruochete , dâ hülfe ich zuo . Trutz, trutz, trutz, daz mich wærlîche ieman kunne geziehen , daz er mich der reinen ie hôrte verlîhen ie kein wort zuo wandel , danne als ich sage : sie lie nie abe ire zühten danne gein mir aleine . sie wiget mîne swære zuo ringe und zuo kleine und gît mir niht trôstes zuo mîner klage . die_wîl ich kein bezzer lôn bejagen , doch tuot mir grôz jâmer von liebe wê . haz was daz , dâr|umbe ich ire hulden bin beroubet : dem werfe ich zwô râche den vluoch an sîn houbet , daz sîn wille niemer an liebe ergê !