wole mich der sinne die mir ie gerieten die lêre daz ich si minne von herzen ie langer ie mêre , daz ich ire êre , rehte als ein wunder sô sunder , sô sêre , minne unde meine , sî reine , sî sælic , sî hêre . sælden ich wære vile rîche und an vröuweden der vruhte , wolte mîn swære bedenken wole diu hôchgemuote , diu wole behüete vore valschen dingen . mit singen ich muote daz si mîn huote mit güete , sî liebe , sî güete . mîn hende ich valte mit triuwen al|gernte ûf ire vüeze , daz|si als Isalde Tristramen getroesten mich müeze unde alsô grüeze daz ire gebere mîn swære mir büeze , daz si mich scheide von leide , sî liebe , sî süeze . mîn senentez denken , dâ bî mîne sinne algemeine gar âne wenken besorgent besunder daz eine , wîc ir bescheine daz ich nû lange mit sange sî meine in stætem muote sî guote , sî liebe , sî reine . ich wünsche , ich dinge des einen daz vore grâwem hâre mir dâ gelinge baz danne ire genâde gebâre . trôst mîner jâre daz ist ire schouwe , sî vrouwe , ze|wâre : mich sol ire lachen vrô machen , sî schoene , sî klâre .