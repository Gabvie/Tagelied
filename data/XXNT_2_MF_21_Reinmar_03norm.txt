ich wirde jâmerlîchen alt , sol mich diu werelt alsô vergân , daz ich decheinen gewalt an mînem lieben vriunde hân , daz er tete ein teil des willen mîn . mich müejet , und sol im ieman lieber sîn . bote , nû sage im niht mêr , wan mir ist leide und vürhte des , daz sich scheide diu triuwe , der wir pflâgen êr mir kumet eteswenne ein tac , daz ich vore vile gedenken niht gesingen noch gelachen mac . sô wænet maniger , der mich sihet , daz ich in grôzer swære sî . mir ist vile lîhte ein vröuwede nâhe bî . guot gedinge mich en|lât in der swære . mir ist sorge harte unmære . mîn herze reht hôhe stât . ich hân vile lediclîche brâht in ire genâde mînen lîp . und ist mir noch vile ungedâht , daz iemer werde dechein ander wîp , diu von ir gescheide mînen muot . swaz diu werelt mir ze leide tuot , daz belîbet von mir ungeklaget , wan ire nîden mohte ich nie sô wole erlîden : ein liebez mære ist mir gesaget . möhte ich der werelte mînen muot erzeigen als ich willen hân , sô diuhte ez sie vile lîhte guot , ob ich durch sie iht hân getân . nû en|weiz ich , wie ich leben sol , und gedenke , wie getuon ich wole . wilt diu schoene triuwen pflegen und diu guote , sô ist mir als wole ze muote , als der bî vrouwen ist gelegen .