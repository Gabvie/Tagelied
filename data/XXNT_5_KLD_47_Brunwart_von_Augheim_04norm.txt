wole dir , sumer , wie dû herest heide und ouch den grüenen walt , wie dû kleinen vogeln mêrest hôhe ire stimme manicvalt ! dâ von gît dir vröuwede ire singen ûf dem berge und in dem tal , swâ man süeze hoere erklingen ire vile wünniclîchen schal . wenne sol ein lieplîche grüezen mir vile senden werden kunt von ir , diu mir swære büezen mac , durch ire vile rôten munt ? mir kan nieman trûren swenden wan ire liehter munt vile rôt . ire trôst muoz mir helfe senden eide ich stirbe in senenter nôt . swie diu werelt an vröuweden swache , doch mac ich der vrouwen mîn niht vergezzen , swie si mache daz ich muoz in sorgen sîn . wenne wile si trôst erzeigen mir genâdelôsen man ? danne wolte ich trûren neigen : des ich leider sus niht kan .