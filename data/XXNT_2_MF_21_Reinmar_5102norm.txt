herziclîcher vröuwede wart mir nie sô nôt ; mir tuot ein sorge tougenlîchen wê . daz muoz sîn an mir vile unverwandelet , ich en|gelebe , daz si genâde an mir begê : sô müeste ich iemer mêr trûren lâzen und lieze manige rede , als ich ir niht en|hôrte , vür diu ôren gân . waz unmâze ist daz , ob ich hân gesworen , daz sî mir lieber sî denne alle wîp ? an dem eide wirdet niemer hâr verloren : des setze ich ir ze pfande mînen lîp . swie si mir gebiutet , sô wile ich leben . sie gesach mîn ouge nie , die mir sô wole müge ein hôchgemüete geben . ich en|gesprach nie , daz si an mir tæte wole , wan genædiclîchen , des bat ich . ich en|weiz , vür waz ich daz haben sol : si swîget allez und lât reden mich . dâ ist volliclîches trôstes noch niht bî . nû müeze mir geschehen , als ich ir günne und mîn geloube sî . ungewæger schimpf bestêt mich alle tage : si jehent , daz ich ze vile gerede von ir und diu liebe diu sî ein lüge , die ich von ir sage . ouwê , wannen lâzent sie den schaden mir ? mohte etelîcher tuon als ich und hæte wert sîn liep und lieze loben mîne vrouwen mich . wan ich boeser handelunge erliten hân , von den ich es wole erlâzen mohte sîn , die mich vrâgent , wie mîn kumber sî getân und wie mîn vrouwe noch gedenke mîn . boesen haz erzeigent sie mir alsô , die ich gesihe noch jâmerlîche leben , unde bin ich vrô .