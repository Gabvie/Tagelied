ach , werelt , dîn hôheste wünne gît doch vile senenter noete . dîn spiegellîcheste sunne ist wîbes name , doch tuot ir mundes roete gewalt an senden , die diu minne twinget . ach , got , hæte ich vür sterben mit einem rôtem munde doch gedinget ! ich vorhte in jâmer sterben nâch alsô liehtem schîne . ez mohte ein lant verderben , und tet ire ungenâde an im diu fîne , als si an mir begât : des lîde ich kumber . ouwê , daz sich diu reine verschuldet an mir , des vürhte sêr ich tumber . nein , reine vruht , dîn schoene sol niht alsô gedîhen ! dîn wîbes zuht niht hoene an mir : wes wile dîn güete mich nû zîhen , sît mich in banden hât dîn wîplich bilede ? ouch ist mîn dienestlich triuwe durch dich alein nû allen vrouwen wilde . ô|wê , waz rede ich tumber ? mîn dienest hât niht krefte : als ein durchslagen sumber hal er noch ie dâ her bî ritterschafte . tuot si mir niht genâden mit ire hulden , sô ist mîn reht gar kleine , ez lâge danne an mîner triuwe schulden . sol ich der niht geniezen , sô mac ich wole verderben , doch wile mich niht verdriezen , sol ich durch si in senenter noete sterben . âne bîhte wile ich niht hinnen scheiden : si ist mir vür mîn sêle , die rede bîhte ich wole mit tûsent eiden ! habe ich der rede sünde , des ruoche got vergên , wande er gap mir ze künde die zarten , diu mich senden hât besên . sust hât er schult ein teil an mînem muote , wande er geschuof die klâren sô wandels vrî , daz si nie meil beruowte . ach , got , wie hât dîn güete geleit sô hôhe stiure an si und ire gemüete ! wart ie ûf erde ein bilede sô gehiure ? des wænen ich niht : si treit in engels wîse gebærde , lîp , muot , sinne : die klâren ich vür alle vrouwen prîse . wole mich der wolegetânen , wie daz ich lîde kumber : durch si wile ich mich ânen vile missetât , diu mir doch würde krumber nâch tôde , danne daz ich die lieben meine . vür al der werelte wünne ist mir diu zart in herzen alterseine . ich getar niht wole gedenken , waz liebes ich gewünne , wolte si mîn trûren krenken : ich vorhte , mir der sinne gar ze|der|runne . man seit , daz man von leide niht verderbe : gît mir diu liebe ire hulde , ich vürhte , daz ich von rehten vröuweden sterbe . iedoch wolte ich ez wagen : mir tuot sô wê ire strenge , daz mich ir muoz betrâgen . ê_daz ich ez wolte lîden doch die lenge , ich wolte êr , daz si mich umbevienge und âne ire guote schulde ein tôt an liebes arme an mir ergienge . daz muoste si beweinen doch von ire wîbes güete und senften muot erscheinen nâch tôde an mir : sust kenne ich ire gemüete , daz si ze|stunt ire strenge lie erwinden . sust trage ich hôchgedinge : mîn tôter lîp mac noch genâde vinden !