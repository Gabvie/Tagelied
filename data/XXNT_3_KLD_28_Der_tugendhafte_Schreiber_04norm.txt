guoten wîp , wole iuch der êren ! swar ir wellt mit güete kêren , danne ist nieman alse guot . nû ist des nôt daz iuwer güete vore unvröuweden uns behüete : wir sîn anders unbehuot . sorge strîtet sêre , trûren michels mêre wie sie vröuwen uns behern : daz sol iuwer güete wern . ir vile sældenrîchen vrouwen , lât uns grüezen an iu schouwen , lachet guoten vriunden sô daz sie mit iu lachen müezen . iuwer lachelîchez grüezen machet senentiu herzen vrô . wie spilet heide und ouwe gein des meien touwe ! noch baz mac ein sælic man lachen den ir lachet an . beidiu grüezen unde lachen daz sulet ir dem muotes swachen vore verbergen , daz ist mîn rât . waz vrumet liehter schîn den blinden ? waz touc tôren golt ze vindenne der ûf golt niht muotes hât ? guotes wîbes hulde , goldes übergülte , diu en|zimet decheinem zagen : niemer müeze er sie bejagen ! wole im waz er sælden vindet , des ein wîp sich underwintet diu wole kan ein wîp gesîn ! mir tuont wole von ir diu mære . sprechet danne wie dem wære dem ire güete würde schîn , unde ire gruoz der süezen . sît ir süezes grüezen süezet alse rehte wole , sô ist ire trôst genâden vol . mir ist ein wîp in mînem muote liep und wert vore allem guote , der ich iemer dienen wile ; swie sich endet mîn gelinge , mir geheizet mîn gedinge von ire lieber dinge vile . gein ire süezen güete vröuwet sich mîn gemüete sam diu kleinen vogellîn , sô sie sehent den morgenschîn .