wîchet umbe , lât der guoten nîgen mich , diu tugende hât . der vile reiniclich gemuoten lîp begie nie missetât . sie ist ein wîp gar wandels vrî : dâ von ist si mir vile lieber danne iht sî . zuo dem reinen süezen wîbe wær daz sende herze mîn ofte gerne ûz mînem lîbe : bî der guoten wolte ez sîn . ez vert gein ir spilente sô sam ez hin zersenen welle springen hôhe . sô diu güete mich an lachet , sô sihet man mich minnevar , sâ mîn herze sich ûf machet und wile zuo ir springen dar . durch die brust ist al sîn gire von der grôzen herzenliebe gegen ir . solte ich der vile minniclîchen ein wort küssen in den munt , sô sæhe man mich vröuweden rîchen hiute und iemer ze aller stunt . ich wolte ez sô küssen dâr , daz si von dem kusse würde minnevar . ich wolte ûz ire rôten munde küssen daz mir tæte wole iemer in des herzen grunde . ire munt lît der süeze vol , diu vüre trûren vröuwede gît : wizzet daz der in ire munde wunder lît . Kussen ist der minnen rôse , dâ si reizet wünne mit , sô si mit der liebe lôse ist nâch ire vile süezem site . sô getet nie niht sô wole , wan daz eine des man nennen niht en|sol . gerne ich von dem selben spræche , waz ez wünne und vröuwede gît . obe ich mîne zuht niht bræche , ich nante ez vröuweden hôchgezît und der minnen lôn alsô , daz vile manic reinez herze machet vrô .
