maniger wünne bilede geschepfet hât meie mit der künfte sîn . sehet wie daz gevilde geblüemet stât ! ez gît pfellelvarwen schîn , dâ bî kleidet sich der walt : der hât der loube ein wunder ; süezen sanc dâr|under vile manicvalt singent wole dîn vogellîn . sumerzît vröuwede gît unde wünniclîchen rât : hei waz er nû vröuweden hât der liebe nâhe lît ! Meie trûren krenket ; ûf rîchen lôn dienet im berc unde tal . ûz der blüete klenket vile süezen don manic wildiu nahtegal . blâwen vile grüenen klêr die gelwen zîtlôse unde rôte rôsen vile schône als êr sihet man springen überal . sumerzît vröuwede gît unde wünniclîchen rât : hei waz er nû vröuweden hât der liebe nâhe lît ! wole im der nû minnet ein sælic wîp ! bî sô maniger wünne guot vröuweden vile gewinnet sîn werder lîp : liep nû wole dem herzen tuot . swâ den ougen liehten schîn die blüejenten boume bringent und den ôren singent diu vogellîn , dâ , vröuwet minne mannes muot . sumerzît vröuwede gît unde wünniclîchen rât : hei waz er nû vröuweden hât der liebe nâhe lît !