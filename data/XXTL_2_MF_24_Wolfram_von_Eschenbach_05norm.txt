von der zinnen wile ich gên , in tagewîse sanc verbern . die sich minnen tougenlîche , und obe si prîse ire minne wærn , sô gedenken sêre an sîne lêre , dem lîp und êre ergeben sîn . der mich des bæte , daz|is|wâr ich tete im guote ræte und helfe schîn . rîtær , wache , hüete dîn ! niht verkrenken wile ich aller wahtær triuwe an werden man . niht gedenken solt dû , vrouwe , an scheidenes riuwe ûf kumfte wan . ez wære unwæge , swer minne pflæge , daz ûf im læge meldes last . ein sumer bringet , daz mîn munt singet : durch wolkenn dringet tagenter glast . hüete dîn , wache , süezer gast ! er muose eht dannen , der si klagen ungerne hôrte . dô sprach sîn munt : allen mannen trûren nie sô gar zerstôrte ire vröuweden vunt . swie balde ez tagete , der unverzagete an ir bejagete , daz sorge in vlôch . unvrômetez rücken , gar heimelîche smücken , ire brustel drücken und mêr dannoch urloup gap , des prîs was hôch .