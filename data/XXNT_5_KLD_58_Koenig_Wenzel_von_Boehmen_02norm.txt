sît_daz der winter hât die bluomen în getân , der kleinen vogel süezen sanc in walde und ouch in ouwen , sô wile ich râten dâ wir bezzer vröuwede hân . swer volge mir , der habe des danc ! die reinen süezen vrouwen die sol man alle stunde vür bluomen ûf der heide sehen . hei welich ein lebendez ougenbrehen , swâ spilente blicke bringent munt ze munde . nû dar dem mit dem kusse ein süezer umbevanc nâch rîcher minne teil ergêt ! swer küre dâ vür die rôsen , vür wâr des sinne muosten iemer wesen kranc : mîn munt der lüste bî gestêt . hei muoste ich mich erkoesen mit der vile lieben eine , diu âventiure würde laz der ich in sange êr mich vermaz . daz muoste sîn vergeben mir , diu reine . vile zarte süeze und iemer wole gewünschet wîp , mîn trôst den ich ze vröuweden hân geleit an dir , klâre güete . mich sol dîn hôchgezierter lôser lieber lîp in keinen senenten sorgen lâzen . hilf mir ze hôhem muote ! wie wole mich des geluste , sô sich ze lachenne gebe dîn munt , daz ich in in der lieben stunt sô lachenlîchen mir ze vröuweden kuste .