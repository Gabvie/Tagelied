nû lange stât diu heide val , si hât der snê gemachet bluomen eine . die vogele trûrent überal daz tuot ir wê , der ich ez gerne schîne : mîn lîp ie vore den boesen hal , daz ich si mêr mit rehten triuwen meine , danne ieman kunde wizzen zal . hæte ich von heile wunsches wal über alliu wîp , verleite mich unstæte ab ir decheine . die vindent mich in maniger zît an einem sinne , der ist iemer stæte . nâch rehte liez ich mînen strît , daz mir ie minne lônes genâde tete . nû gemachet valscher liute nît , daz guote gewinne sint ein teil ze spâte . dâ von mîn herze in swære lît . betwungen was ez iemer sît , noch würde ez vrô , leiste noch diu schoene , des ich bæte . mir wære starkes herzen nôt : ich trage sô vile der kumberlîchen swære . noch sanfter tete mir der tôt , danne ich ez heil , dazz|ich alsus gevangen wære . ich leiste ie , swaz si mir gebôt , und iemer wile . wie ungerne ich ez entbære ! diu zît hât sich verwandelet , der sumer bringet bluomen rot , mîn würde rât , wolte si mir künden liebiu mære . solte ich an vröuweden nû verzagen , daz wær ein sin , der nieman wole gezæme . er muoz ein stætez herze tragen , alse ich nû bin , der mich dâ von beneme ; er müeze zuo|berliste haben , wan mîn gewin sich huop , alse er mir kæme . sîn langez vremeden muoz ich klagen . dû solt im , lieber bote , sagen den willen mîn , wie gerne ich in sæhe , sîne vröuwede verneme .