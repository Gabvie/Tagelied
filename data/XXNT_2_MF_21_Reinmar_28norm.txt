lieber bote , nû wirp alsô , sich in schiere und sage im daz : vert er wole und ist er vrô , ich lebe iemer deste baz . sage im durch den willen mîn , daz er iemer soliches iht getuo , dâ von wir gescheiden sîn . vrâge er , wie ich mich gehabe , jich , daz ich mit vröuweden lebe . swâ dû mügest , dâ leit in abe , daz er mich der rede begebe . ich bin im von herzen holt und sehe in gerner denne den liehten tac : daz aber dû verswîgen solt . ê_daz dû iemer im verjehest , daz ich im holdez herze trage , sô sich , daz dû allrêrest besehest , und vernim , waz ich dir sage : mîn er wole mit triuwen mich , swaz im danne müge ze|der vröuweden komen , daz mîn êre sî , daz sprich . spræche er , daz er welle her , - daz ich es iemer lône dir - sô mit in , daz er es verber die rede , dir jungest sprach zuo mir , ê_daz ich in an gesæhe . wê , wes wile er dâ mit beswæren mich , daz niemer doch an mir geschehe ? des er gert , daz ist der tôt und verderbet manigen lîp ; bleich und eteswenne rôt , alse verwet ez diu wîp . minne heizent ez die manne unde mohte baz unminne sîn . wie im , der|ez allrêrest began . daz ich alsô vile dâ von geredete , daz ist mir leit , wande ich was vile ungewon sôgetâner arbeit , als ich tougenlîchen trage - dû|ne solt im niemer niht verjehen alles , des ich dir gesage .