waz man wünnen hôrte und sach , dô Vogellîn schal sô suoze hal den sumer klâr ! des man schoene vrouwen sach sich dicke ergân , des werde man gerne nâmen war . wan swæriu kleit , diu leiten si dô hin , des man sach , wie wîplîche wole si sint gestalt , und manicvalt ire liehten schîn . wan si burgen niht ire wünne in süezer zît ! der winter gît kalt winde und snê , des ire antlütte , nekil, kelen bergente sint : an hiuten linde tuot winter wê . ire hende wîz ouch dicke bergent si und sint in den stûben , des man si selten sihet man tete daz niht vile vröuweden vrî ? nieman mac die sumerzît verklagen wole , wan der , der sol sîn liep umbevâhen . dem ist winter liep , durch daz diu naht ist lanc , vür vogellîn sanc , vür schoenen plân . mir wære ouch sô , tæte si genâde mir ; noch tuot si reht , als daz niemer sule ergân . ûf lieben wân diene ich doch ir . ich kume in dem sinne selten niht vür sî , daz ich ir vrî müge sanfte sîn . Merker und diu huote , diu verderbent mich , durch diu mîde ich die vrouwen mîn : ire wort , diu snîdent , si gênt scharpfen slac . doch sende ich ir mîn herze und mîn triuwe gar , swenne ich niht dar selp komen mac . waz ich durch die merkær und durch huote lâzen , daz ich niht gân sô dicke vür sî ! daz si sîn vervluochet ! ire zungen sint sô lanc , ire helerganc ist tugende vrî . si sehent umbe sam diu katze nâch der muose . daz der tiuvel müeze ir aller pflegær sîn und brechen in ire ougen ûz !