mîn alte swære die klage ich vür niuwe , wan si gedwanc mich sô harte nie mêr . ich weiz wole , durch waz si mir tuot sô wê , daz mich sîn verdrieze und diu nôt mich geriuwe , die ich hâte ûf trôstlîchen wân . nein , ich en|mac noch en|lât mich mîn triuwe , swie schiere uns aber diu sumerzît zergê . des würde rât , müese ich ire hulde hân . die neme ich vür loup unde vürklê . ich getar niht vore den liuten gebâren , als ez mir stât , diuhte|ez ir einen guot , dâ bî sint viere , den mîn leit sanfte tuot . boese und guote gescheiden ie wâren . der site müeze ouch lancstæte sîn ! ir beider willen kan nieman gevaren , wan er ist unwert , swer vore nîde ist behuot . si haben danne daz ir und lâzen mir daz mîn , und sweme dâ gelinge , der sî wole gemuot .