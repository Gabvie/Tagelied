Wâfena , wie hât mich minne gelâzen ! diu mich betwanc , daz ich lie mîn gemüete an solichen wân , der mich wole mac verwâzen , ez en|sî daz ich genieze ire güete , von der ich bin alsô dicke âne sin . mich dûhte ein gewin , und wolte diu guote wizzen die nôt , diu wonet in mînem muote . Wâfena , waz habe ich getân sô ze unêren , daz mir diu güete ire gruozes niht en|gunde ? sus kan si mir wole daz herze verkêren . daz ich in der werelte bezzer wîp iener vünte , sehet , daz ist mîn wân . dâ vüre sô wile ich ez hân , und wile dienen von mit triuwen der guoten , diu mich dâ bliuwet vile sêre âne ruoten . waz mac daz sîn , daz diu werelt heizet minne , und ez mir tuot sôwê ze aller stunde und ez mir nimet sô vile mîner sinne ? ich wânte niht , daz ez ieman entvünde . getorste ich es jehen , daz ich ez hæte gesehen , dâ von mir ist geschehen alsô vile herzesêre , sô wolte ich dâr an gelouben iemer mêre . minne , got müeze mich an dir rechen ! wie vile dû mînem herzen der vröuweden wendest ! und möhte ich dir dîn krumbez ouge ûz gestechen , des hæte ich reht , wan dû vile lützel endest an mir soliche nôt , sô mir dîn lîp gebôt . und wærest dû tôt , sô dûhte ich mich rîche . sus muoz ich von dir leben betwungenlîche .