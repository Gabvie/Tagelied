diu hôhe vröuwede an wîben lît dâ von sich hoehet mannes muot . ze|der werelte wart nie niht sô guot sô daz den herzen vröuwede gît . daz tuot sô volliclîche niht , als ich die bezzisten hoere jihen , sô tugende gernter wîbe lîp . mac ieman vrô sîn âne wîp ? ze rehte des kan ich niht spehen hier bî : hân ich mit vröuweden pfliht , dâ von dulte ich der argen nît . dulte ich der wandelbæren haz dâ von , ob ich gedinge hân ûf lange wernter vröuwede wan , daz lâze ich sîn : - âne waz . si liezen mich ire sorgen âne ! der volge sî in gar verzigen . mich vröuwet gedinge ûf lieben trôst , ich würde senenter sorge erlôst . möhte ich der guoten an gesigen , sô daz si mir gedinges gân , wâ wart ie manne danne baz ? ich hân der guoten aldâ her mit stete sunder wandels vâr gedienet mîniu bezzisten jâr nâch williclîches herzen ger : nû lône , ob ez si dunket zît . ir lange werndez widersagen hât mich in sente sorge brâht , dâ von ich dicke bin verdâht , sô daz ich lîhte muoz verzagen , diu liebe lâze danne ire strît , alsô daz si mich vröuweden wær .