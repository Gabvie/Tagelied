lâze ich mînen dienest sô , dem ich nû lange her gevolget hân , sô wirde ich niemer vrô . si muoz gewaltes mêr an mir begân , danne an manne ie wîp begie , ê_daz ich mich sîn geloube . ich kunde doch gesagen wie . ûzer hûse und wider dâr în bin ich beroubet alles , des ich hân : vröuweden und aller der sinne mîn . daz hât mir ander nieman wan sî getân . daz berede ich , alse ich sol . wile si es lougen , sô getrûwe ich mînem rehte wole . ich bin sô harte niht verzaget , daz er mir sô harte solte dröuwen . ich wart noch nie von im gejaget , er mohte si es ze mâze vröuwen . niemer wirde ich âne wer . bestât er mich , in bedunket mîn eines lîbes ein ganzez her . ich hân ir vile manic jâr gelebet und sî mir selten einen tac . dâ von gewinne ich noch daz hâr , daz man in wîzer varwe sehen mac . ire gewaltes wirde ich grâe . si mohte sich sîn gelouben unde zurnte anderswâ . wænet si daz , daz ich den muot von ir gescheide umbe alse liehten zorn ? obe si mir ein leit getuot , sô bin ich doch ûf anders niht geboren , wan_daz ich des trôstes lebe , wie ich ire gediene und sî mir swære ein ende gebe