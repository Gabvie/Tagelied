ir reiniu wîp , ire werden manne , ez stât alsô , daz man mir muoz êre und minniclîchen gruoz nû volliclîcher bieten an . des habent ir von schulden grôzer reht danne ê.welt ir vernemen , ich sage iu wes : wole vierzic jâr hân ich gesungen unde mêr von minnen und alse ieman sol . dô was ich sîn mit den andern geil , nû en|wirdet mir ez niht , ez wirdet iu gar . mîn minnensanc , der diene iu dar , und iuwer hulde sî mîn teil . lât mich an einem stabe gân und werben umbe werdicheit mit unverzageter arbeit , alse ich von kinde habe getân , sô bin ich doch , swie nider ich sî , der wirden ein , genuoc in mîner mâze hôh . daz hazzent die nidern . obe mich daz iht swache ? nein . die werden hânt mich deste baz . diu werde wirde diu ist sô guot , daz man ir|ez bezziste lop sol geben . ez wart nie lobelîcher leben , swâ man dem ende rehte tuot . wellt , ich hân dînen lôn ersehen : swaz dû mir gîst , daz nimest dû mir . wir scheiden alle blôz von dir . schame dich , sule mir alsam geschehen . ich hân lîp unde sêle - des was gar ze vile - gewaget tûsent stunt durch dich , nû bin ich alt und hâst mit mir dîn gumpelspil . und zürne ich daz , sô lachest dû . lache uns eine wîle noch , dîn jâmertac wile schiere komen und nimet dir , daz dû uns hâst genomen , und brennet dich dâr|umbe iedoch . mîn sêle müeze wole gevarn ! ich hân ze|der werelte manigen lîp gemachet vrô , man unde wîp . kunde ich dâr under mich bewarn ! lobe ich des lîbes minne , daz ist der sêle leit , und jihet , ez sî ein lüge , ich tobe . der wâren minne jihet si ganzer stæticheit , wie guot si sî , wie si iemer wær . lîp , lâ die minne , diu dich lât , und habe die stæten minne wert . mich dunket , der dû hâst gegert , diu sî niht visch unz an den grât . ich hâte ein schoene bilede erkoren , und ô|wê , daz ich ez ie gesach und ouch sô vile zuo im gesprach ! ez hât schoene und rede verloren . dâ was ein wunder inne , daz viur ich en|weiz war . dâ von gesweic daz bilede iesâ . sîn liljenrôse wart sô karkervar , daz ez verlôs smac unde schîn . mîn bilede , obe ich gekerket bin in dir , sô lâ mich ûz alsô , daz wir einander vinden vrô , wan ich muoz aber wider in .
