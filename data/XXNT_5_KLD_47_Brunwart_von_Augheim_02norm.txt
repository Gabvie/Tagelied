jârlanc valwent ûf der heide liehte bluomen unde klê , winters grimme tete in leide , kalte rîfen unde snê . die en|kunnen mich niht twingen , en en|well vroelîche singen der vile lieben niuwen sanc . wole mich daz ich|ez ie begunde ; wole mich daz ich|ez ie gesach diu mir mînes herzen wunde heilen kan und ungemach ! wile diu liebe daz volenden , mit genâden trôst mir senden , sehet , sô vröuwet mîn herze sich . jâ , vile minniclîchiu minne , zeige dîne güete an mir , sît dû weist daz mîne sinne dienent ûf genâde dir : wege daz diu sældenrîche lône mir genædiclîche . ei , waz ich danne singen wile .