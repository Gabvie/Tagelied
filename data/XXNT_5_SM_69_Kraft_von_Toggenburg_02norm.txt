der kleinen vogel vröuwede ist grôz , si vröuwent sich der liehten tage , die al der werelte bringent hôchgemüete . dâr|under stên ich vröuweden blôz : swaz ich singe oder ich sage , mich troestet niht eis reinen wîbes güete ! mich helfent niht die bluomen ûf der heide , mich troeste baz ein reine wîp : diu hât betwungen mir den lîp , daz ich unsanfte von ire minnen scheide . got weiz wole , daz ich stæte bin und iemer stæte wesen wile an der vile minniclîchen vrouwen reine . mînen muot und al mîn sin hât si bî ir , daz niht ein spil ! des muoz ich dicke stên an vröuweden eine : mich hilfet niht , swaz ich der guoten singe , si tuot , als si sich niht verstê . daz tuot mir wole von schulden wê , und ich mit stete nâch ire minne ringe . swaz ich der guoten ie gesanc , daz hât mich noch vervangen niht : si lât mich leben in sorgen alze lange . würde mir ire habedanc , sô hæte ich noch ze vröuweden pfliht und dienete ir gerne wole mit mînem sange . ich en|mac der wole|getânen niht vergezzen . si hât daz herze mîn verwunt , si und ire rôsevarwer munt : sus hât diu minniclîche mich besezzen ! ich minne ein wîp nû manige tage und diene ir ouch , swaz mir geschihet . nû merkent , ob ez sî ein herzeswære ! diz ist , daz ich iu allen klage : si weiz ez und en|jihet es niht , ich vürhte des , ich sî ir gar unmære . doch wile ich ir ze dieneste gerne singen ; man seit , ez sî ze vröuweden guot , swer habe ûf minne stæten muot : der müeze ouch mir noch stæte vröuwede bringen ! schiere würde mîner sorgen rât nâch der vile lieben vrouwen mîn , wolte si baz bedenken mîne swære . ich dienete ir , minne , ûf dînen rât und wart noch nie der helfe dîn gewar , daz si mir decheine vröuwede bere . des muoz ich senelîche swære dulten nâch ire vile süezen mundel rôt . noch hilf mir , minne , ûz der nôt , sît ez sô gar allez kumet von dînen schulden !