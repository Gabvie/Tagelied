ach , mîner nôt ! ich klagenter man , wie sol|ez ergân ze jungest mir ? ein senenter tôt , der wonet mir an , sît ich der lieben hulde enbier . diu twinget sô daz herze mîn sam diu kleinen vogellîn mit sîner kraft der winter tuot : dâ|von sô bin ich ungemuot . waz sol mir liep , waz sol mir guot , sît ich decheine ruowe hân ? daz bezziste wîp mir leide tuot , die got ûf erde hât gelân . si ist schoene und alles wandels vrî ; swie ungenædic si mir sî , doch muoz ich ir sîn undertân , mîn herze wile mich es niht erlân . ich muoz nû sîn in senenter nôt , sît ez diu herzeliebe wile . dâ|von ich bin an vröuweden tôt : daz ist der lieben gar ein spil , und jihet , si welle lônen mir , dâr|nâch ich habe gedienet ir ! nû lâze iht sîn : si ist sô guot , daz si mir noch genâde tuot .