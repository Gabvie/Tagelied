sælic sælic sî diu wünne , sælic sî des wünnebernde meien zît , sælic sî der vogel singen , sælic sî diu ouwe , sælic sî der walt ! man sihet bluomen manicvalt durch daz grüene gras ûf dringen , mêr danne ich erdenken kunne . tanzen springen sulen die jungen widerstrîte . nieman nieman kan erdenken waz vür senelîchez trûren bezzer sî danne ein kus von rôtem munde und dâr zuo ein minniclîcher umbevanc . dâ wirdet senentez trûren kranc ; ez vröuwet ûf von herzen grunde ermelvlehten , bein verschrenken . in der stunde wirdet diu liebe sorgen vrî . wâfen , wâfen über die minne ! wâfen wile ich über si schrîen iemer mêr . ich was ir dâ her gebunden : nû lât sie mich trûriclîche von ir gân . sie hât übel an mir getân . sie muoz einem andern wunden herzemuot und al die sinne . wole bevunden hân ich daz si tuot sô wê . vrouwe vrouwe , sælic vrouwe , herzen trût , ir sît mir liep vür alliu wîp : des ich selten hân genozzen : dâ von ich niht mêre vürebaz singen wile . ez duot iuch vile gar ein spil . iuch hât dicke mîn verdrozzen : des ich mich vile trûric schouwe . vore beslozzen ist mir vröuwede und iuwer lîp . wole dir , wole dir , wîbes güete ! wole dir , daz dû sælic iemer müezest sîn ! wole dir , dû kanst trûren swachen , swâ diu minne ein senentez herze hât verwunt . dîn vile rôsevarwer munt , sô der lieplîche wolte lachen , sam der rôse in touwen bluote vröuwede machen kan dîn spilenter ougen schîn .