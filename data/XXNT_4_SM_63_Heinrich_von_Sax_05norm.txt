maniger hande bluot aber nû der meie hât . dâ bî habe ich sorge manicvalt : al mîn hôher muot gar an einem wîbe stât , diu vile liebe hât mîn gar gewalt . genâde , vrouwe mîn , tuo mir schiere helfe schîn : wende mînen pîn , oder ich muoz verdorben sîn ! vrouwe guot , verjage mîne senelîchen nôt , die ich in manicvalten sorgen hân alle mîne tage ! dîn vile süezez mundel rôt mac mîn herze ûz allen sorgen lâzen . genâde , vrouwe mîn , tuo mir schiere helfe schîn : wende mînen pîn , oder ich muoz verdorben sîn ! mîner vröuweden hort , tuo ez durch dîne sælicheit und entbint mînen senenten lîp ! sprich daz süeze wort : ich wile wenden al dîn leit , sô bist iemer mêr ein sælic wîp . genâde , vrouwe mîn , tuo mir schiere helfe schîn : wende mînen pîn , oder ich muoz verdorben sîn ! sît_daz in ire bant sî mich hât gebunden sô , daz ich muoz gar nâch ire willen leben , der mir alliu lant gebe , ich würde niemer vrô , wile si mir niht hôchgemüete geben . genâde , vrouwe mîn , tuo mir schiere helfe schîn : wende mînen pîn , oder ich muoz verdorben sîn ! beschehe mir daz heil an der lieben vrouwe mîn , daz mir würde kunt ire schoener gruoz und si spreche : teil , dâr zuo si daz wellen dîn : dir mac schiere sorgen werden buoz ! genâde , vrouwe mîn , tuo mir schiere helfe schîn : wende mînen pîn , oder ich muoz verdorben sîn !