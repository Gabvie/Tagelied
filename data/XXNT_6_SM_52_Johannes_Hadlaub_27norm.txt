wünne wile unwünne schône verdringen , daz man|ez gehoert und sihet wole , swer es nimet war . sehet , ob daz mac manic herze vröuweden wern . ez ist wünniclich ze hoern der vogellîn singen , sô ist wünniclich ze sehen manic schoenvar : uns wile sumer vröuwede und wünne bern . des sint alle vrô , wan die tulden senden pîn : den stêt ez sô , Dams in niht mac gemuoten . ich geloube in bî mir , wan mich lât sîn ouch in senenter nôt diu vrouwe mîn . unrehte minnær irrent reht minnære : einer machet , daz vieren missetrûwet wirdet , der niht heln kan alde aber heln niht wile , des daz sîner vrouwen êren danne wirdet swære , und aber ez im êre danne biret : des erwindet lieber minne vile . doch solte es niht entgelten ein getriuwer man , der gerne sihet , daz sîn minne sî tougen , und er daz vile wole gewegen kan : an den mac sich wole ein guot wîp lâzen ! diu leide huote irret reht minner sêre und ouch der verwâzene merkær spehen : si vremedent ire vrouwen in manigiu zît . den ouch danne ire vrouwen sint ze here , die mügen ouch daz vür ein iergen jehen : daz|ist allez wider der minner heile ein strît . swie vile keinen daz irret , sô irrt ez mich noch mêr : ich hân kleinen gelückes ze mîner schoenen vrouwen ! si schiuhet mich , sames si gegen mir gebe ; mir wart ir nie niht wan ache und wê .