waz vröuwet mich des meien bluote und des sunnen wünniclîcher schîn ? sol mîn vröuwedesiech gemüete und mîn senentez herze erwendet sîn , daz tuo mir ein wîp mit güete . daz got noch ire êren hüetete , swie si mir nû tuot vile senenten pîn . swâ mit ich verdienen kunde der vile schoenen hulde , daz tet ich , sît_daz mînes herzen wunde unverheilet stêt , sî heile mich . dâ von mich ein wort entbünde , ob si spræche ûz rôtem munde trûtgeselle , ez ist lônes zît , vröuwe dich . mir mac sorge ûz herzen dringen , rôter munt , dîn minniclîcher gruoz . lât dîn lachen mir gelingen an ire minne , sô ist mir swære buoz . ir vile minniclîchez twingen an die brust , daz mac mich bringen an die stat dâ minne vröuwen muoz . wer kan trûren baz verswenden danne ein reine minniclîchez wîp ? trôst von wîben der kan wenden sente sorge . ire kiuscher wîbes lîp der mac mir wole helfe senden . sô nîg ich den lieben henden : wîp , mîn vröuwede , von mir sorge trîp . kan mich ieman vrô gemachen ? jâ , der liebe munt durhliuhtic rôt . er muoz al mîn trûren swachen , scheidet mich sîn trôst von senenter nôt . man sihet mich vile vroelîche lachen , daz mîn herze muoz erkrachen , machet mich diu liebe in vröuweden tôt .