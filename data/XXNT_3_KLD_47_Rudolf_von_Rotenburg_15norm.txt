sô diu nahtegal ire sanc niwet gein der sumerzît unde ez sunder rîfen danc allez grûne in vröuweden lît , sô manent mich die liehten tage mîner alten senden klage , ouwê , minne , daz dîn rât mir den kumber ie gebôt unde mich dîn helfe lât verderben , daz ist mir ein nôt . nôt und angest sint dâ bî , swâ diu minne ûf triuwe stât , der en|wirde ich niemer vrî wan si gar von herzen gât , die ich gein der lieben hân sunder valsch und valschen wân . al mînes heiles ôstertac daz ist ire volkomener lîp , diu mich wole getroesten mac baz danne in der werelte ein wîp . ir wole êrenrîchez leben , diu ich dâ minnen und mîden muoz , hât mir sorgen vile gegeben , der mir niemer wirdet buoz . hân ich von ire reinen sîten vröuwede ein teil dâr in gesniten , sô ist iedoch des einen mêr , wande ich ungetroestet bin : ez tuot ir vremeden mir sôwê und verderbet mir den sin . ist daz ich verderben sol von ire ungenâden gar , sô tuot mir doch von herzen wole daz mîn triuwe ie diente dar und noch gerne dienen wile die_wîle ich lebe unz ûf daz zil . endet si mîn ungemach niuwan nâch den triuwen mîn , sehet sô wirdet mîn trûren swach , daz muoz mîn gedinge sîn . si sol wizzen daz diu nôt mir nâher danne ze herzen gât unde ist mînes heiles tôt , ob si stæte alsô bestât daz ich si lange vremeden muoz . verbiret mich danne ir werder gruoz , sô geloube daz mîn leit leider von ir mêret sich . des biute ich ir mînen eit . si schône nû bedenke mich !