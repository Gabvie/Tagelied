nû helfent mir klagen , daz der vogellîn schallen der winter hât gesweiget : des müeze er sîn geveiget ! mit sînem snê tuot er vile manigem dinge wê . daz muoz mir und manigem harte missevallen . ich klage ouch heide und anger , diu huore wurdent swanger vile bluomen glanz : dâ wart gebrochen manic kranz . sehet , wie der winter die werelt gekleidet hât ! uns gît mit grimme sîn kunft blanke wât . des müeze er sîn verwâzen , daz er sus kan unmâzen ! mit sîner kraft tuot er diu herzen schadehaft . mîn trôst , den ich suoche , lît an einem wîbe , der schoene ist âne mâze , si kan die rehten strâze gewîsen wole , die man ze vröuweden pfaden sol . ez lît hôhiu kunst an ire vile reinem lîbe . si kan wole sorge wenden und hôchgemüete senden . si kan noch mêr : si kan vertrîben senden wê . si kan ouch heilen , dâ minne hât verwunt , si kan ouch büezen , dem jâmer ist kunt . si kan ouch wole entsliezen ( mohte ich des iht geniezen ! ) der herzen türe : si twinget senente nôt dâr|vüre . ach , got , daz dîn kunst mit vlîze hât gegozzen nâch wunsche ein schoene bilede , daz ist mir sorge wilde : sîn schoene tuot mich dicke und ofte hôchgemuot . daz bilede ist vore allem wandel gar beslozzen , sîn lîp ist wole gestellet . ez ist ze trôste erwellet dem senenden manne , des herze ûf minne ie sêre bran . vrâgent mich der mære , mir ist umbe daz bilede kunt : ez ist mîn vrouwe , diu mich hât verwunt . der güete wendet mêre diu senden herzensêre danne wurzen kraft und aller steine meisterschaft . ich hân mîne stunde her verzert mit leide . sælic wîp , daz wende , trôst mînem herzen sende ! trôst lît an dir , trôst troeste mîn gemüete mir . dû weist mîne nôt : dâ|von mich , vrouwe , scheide ! ich lîde an mînem herzen gar ungevüegen smerzen . mîn grôzeste leit ist , daz mir tæte dîn munt verseit sîn lachen , dô ich dir klagete mîne nôt : dîn liehte varwe wart von schame rôt . doch mohte ich niht erwinden , dû muostest daz bevinden , daz dir mîn lîp gedienet hât vür alliu wîp . swâ liep lît bî liebe , lieplîche siu sich liebent . liep kan sich lieber machen gegen liep in lieben sachen : diu liebe biret , daz liep mit liebe lieber wirdet . swer liep tougen minnet , hier , wie dâ zerstiebent die sorge von der liebe ! wan spüret dâ minne|diebe , daz tougen liep ist tougenlich ein minne|diep . diu liebe ire herze ire liebe mit liebe gît , si hât ir liebes durch liebe alle zît . man sol nâch liebe ersterben alde liep mit liebe erwerben . diu liebe ist guot , liep liebet liebe lieben muot .