wis willekomen , wünniclîcher meie , wan dû vröuwest manic herze , daz êr trûric was . dîn kunft wile vrumen , daz vile manic reie wirdet gesungen , dâ die bluomen dringent durch daz gras . dâ bî singent vile der vogellîn süeze doene gegen der schoene dîn . hôchgemüete gît ire wîbes güete mir gegen ir . die sælderîchen minne ich sender tougen in dem herzen , wan mir wart sô liebes nie niht kunt . gar lachenlîchen stênt ir spilenten ougen , ach , wie gar ze kusse stêt ir wole geroeter munt ! wie gar wole gestellet ist ire lîp : ach , ich meine daz vile reine wîp ! hôchgemüete gît ire wîbes güete mir gegen ir . diu süeze minne minnet mich mit triuwen , daz si mir sô gar an die vile minniclîchen riet . mîn rehten sinne darf es niht geriuwen , daz si sint an ire , von der mîn herze nie geschiet . wê , wes möhten|si anders hân gegert ? die ich kroene , diu ist schoene wert . hôchgemüete gît ire wîbes güete mir gegen ir . mîn liep , mîn vrouwe , mîner ougen wünne , gar der hôheste trôst gegen vröuweden , der mir ie wart kunt , mîn trût , ich schouwe dich vür alliu künne lieber mînem herzen , wan dû bist gelückes vunt . dû bist meisterinne an wîbes zuht : ich wile grüezen dich vile süezen vruht . hôchgemüete gît ire wîbes güete mir gegen ir . genâde sende mir genædiclîchen , herzeliebe , süeze vrouwe reine,, , sælic wîp ! mîn sorge wende mir vile sorgenrîchen , sît sô gar genædic ist dîn minniclîcher lîp , swie ze troeste mir dîn rôter munt wile sîn lachen lieplîche machen kunt . hôchgemüete gît ire wîbes güete mir gegen ir .