ein niuwer sumer , ein niuwe zît , ein guot gedinge , ein lieber wân diu liebent mir en widerstrît , daz ich noch trôst ze vröuweden hân . noch vröuwet mich ein anderez baz danne aller vogellîne sanc : swâ man noch wîbes güete maz , dâ wart ir ie der habedanc . daz meine ich an die vrouwen mîn , dâ muoz noch mêre trôstes sîn . si ist schoener danne ein schoene wîp , die schoene machet lieber lîp . ich weiz wole , daz diu liebe mac ein schoene wîp gemachen wole . iedoch swelich wîp ie tugende pflac , daz ist diu , der man wünschen sol . diu liebe stêt der schoene bibaz danne gesteine dem golde tuot : nû jehet , waz danne bezzer sî , hânt dise beide rehten muot . si hoehent mannes werdicheit . swer ouch die süezen arbeit durch si ze rehte kan getragen , der mac von herzeliebe sagen . der blic gevröuwet ein herze gar , den minniclîche ein wîp an sihet : wie wellt ir danne , daz der var , dem ander liep von ir beschihet ? der ist eht maniger vröuweden rîche , sô jenes vröuwede gar zergât . waz ist den vröuweden ouch gelîch , dâ liebez herze in triuwen stât , in schoene , in kiusche , in reinen sîten ? swelich sælic man daz hât erstriten , ob er daz vore den vremeden lobet , sô wizzent , daz er niht en|tobet . waz sol ein man , der niht en|gert gewerbes umbe ein reine wîp ? si lâze in iemer ungewert , ez tiuret doch wole sînen lîp . er tuo durch einen willen sô , daz er den andern wole behage : sô tuot in ouch der eine vrô ob im diu ander gar versage . dâr an gedenke ein sælic man , dâ lît vile sælde und êren an . swer guotes wîbes minne hât , der schamet sich aller missetât . waz sol ein man , der niht en|gert gewerbes umbe ein reinez wîp ? waz denne lât siu in iemer ungewert , dannoch zieret si sînen lîp . er tweie durch die eine sô , daz er den andern wole behage , lîhte machet in einander vrô , ob im die eine gar versage . dâr an gedenke ein iegelich man : dâ lît vile tugende und êren an . swer reiner wîbe minne hât , der schamet sich aller missetât .
