swen wunder , daz ich sî geswigen , der vrâge mich , ich kan im ez wole bescheiden : mir hânt diu wîp vile gar verzigen , daz mir durch nôt daz singen muoz erleiden . sî ieman nû , der sanges ger , der wunsche , daz mich noch diu liebe süeze wê des ich ze ire güete hân gegert : sô singe ich vrô und mache ire hôhen wirde wert . ich suochte liep , dô vant ich leit . wile daz diu guote mit ire güete wenden , sô sî dir , trûren , widerseit . wer mac mit senfte unsenfte nôt verenden ? mîn herze was vile nâch verzaget , dâ|von daz mir sô dicke sêre wart versaget . nû lâz eht ez sîn wenken sîn ! ez wanke hin , ez wanke her : si ist wider in . kunde ich der werden werdicheit gewirden nâch der wirde als ich si erkenne , daz wære ir tûsentvalt bereit , entvünde ich ire genâden eteswenne . gewalt , der sol genædic sîn ! des hât mîn sô vile diu süeze vrouwe mîn , wile si mir als unz her versagen , daz ich die swære niemer langer mac getragen . nû stêt doch rehter güete wole , daz sî den guoten vriunt niht lange swære . sît ich den zwîvel lâzen sol , sô lâz ouch sîn diu zwîvellîchiu mære ! daz ich sô dicke unliebe spüre , des was ich nâch an allen mînen vröuweden vür wan_daz mich der gedinge lât , daz selten ( ) von dem guoten iht wan guotes gât . diu liebe liebet sich sân mir , daz mir die lieben nieman kan erleiden . der selben liebe dinge ich ze ir : geruochte si ez sô nâch genâden scheiden , sô scheide ich mich von senedær nôt . sus muoz ich kumber lîden unz an mînen tôt . ich sihe si hân sô süeze lebene , daz âne ire trôst mir nieman vröuwede kan gegeben .