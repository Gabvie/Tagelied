mit sange wande ich mîne sorge krenken . dâr umbe singe ich , daz ich si wolte lâzen . sô ich ie mêre singe und ir ie baz gedenke , sô mügent si mit sange leider niht zergân , wan minne hât mich brâht in solichen wân , dem ich sô lîhte niht mac entwenken , wan ich im lange her gevolget hân . sît_daz diu minne mich wolte alsus êren , daz si mich hiez in dem herzen tragen , diu mir wole mac mîn leit ze vröuweden kêren , ich wære ein gouch , wolte ich mich der entsagen . ich wile mînen kumber ouch minnen klagen , wan dû mir kunde daz herze alsô versêren , diu mac mich wole ze vröuwedenhûse geladen . mich wundert des , wie mich mîn vrouwe twinge sô sêre , swenne ich verre von ir bin . sô gedenke ich mir - und ist mîn gedinge - , muoz ich si sehen , mîn sorge wære dâ hin . sô ich bî ir bin , des troestet sich mîn sin unde wæne des , daz mir wole gelinge . allrêrest mêret sich mîn ungewin . sô ich bî ir bin , mîn sorge ist deste mêre , alse der sich nâhe biutet zuo der glüejet , der brennet sich von rehte harte sêre . ir grôze güete mir daz selbe tuot . swenne ich bî ir bin , daz toetet mir den muot , und stirbe aber rehte , swenne ich von ir kêre , wan mich daz sehen dunket alsô guot . ire schoenen lîp hân ich dâ vore erkennet , er tuot mir als der vürstelîn daz lieht . diu vliuget dâr an , unze si sich gar verbrennet . ire grôziu güete mich alsô verriet . mîn tumbez herze daz en|lie mich alsô niet : ich habe mich sô verre an si verwendet , daz mir ze jungest rehte alsame geschiet .