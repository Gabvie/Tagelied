ich wile durch die vrouwen mîn guoten wîben râten einen rât , daz si vrô mit zühten sîn . zuht bî vröuweden vrouwen schône stât . swelich wîp ist mit zühten hôchgemuot , diu hât êren vile , und ist si guot . guotlich sol ein ieslich wîp gerne tuon : daz|is|wâr daz wîbet wole . diu wole kleiden wile ire lîp , diu sol tuon ire herzegüete vol . güete ist ein daz bezziste wîbes kleit daz an vrouwen lîp wart ie geleit . swelich wîp guotlîche lachen kan schoene mit zühten , hât diu rôten munt , diu mac einem werden manne siuften bringen ûz des herzen grunde . guot gebærde vrouwe schône stât . wole ir diu bî schoene güete hât . swâ ein guot wîp minnen wile , diu sol minnen daz ir rehte zeme . valscher manne der|ist nû vile : dâ von wole bedenke wen si neme : der ire êren hüete und stæte sî , sô daz er gein ir sî wankes vrî . swelich man sich vore missetât hât behuot und iemer hüeten wile , swâ ein wîp sich an den lât , der lîp darf gesorgen niemer vile . er|ist ire êren vrô : daz weiz ich wole . biderbe man guot wîp bedenken sol . ein guot wîp diu solte die haben liep die mannelich sint gemuot . swer nie grôz untât begie , der ist werdem wîp ze vriunde guot . swelich man sîner êren hüeten kan , an den sol ein wîp ire êre lâzen . swes mîn vrouwe sich an mich lât , des pflige ich ir sô ich bezziste kan . ich begie nie missetât gein ir : valschen muot ich nie gewan . si ist mir lieber danne mîn selbes lîp . daz ist mîn reht : si ist ein wîplich wîp .
