mîn vrouwe ist ein ungenædic wîp , daz si an mir alsô harte missetuot . nû brâhte ich doch einen jungen lîp in ire dienest und dâr zuo hôhen muot . ô|wê , dô was mir sô wole . wie ist daz nû verdorben ! waz hân ich erworben ? anders niht wan kumber , den ich dole . ich gesach nie houbet baz gezogen , in ire herze kunde ich nie gesehen . ie dâr under bin ich gar betrogen , daz ist an den triuwen mir geschehen . möhte ich ir die sternen gar , manen unde sunnen ze|eigene hân gewunnen , daz wær ir , sô ich iemer wole gevar . ô|wê mîner wünniclîcher tage ! waz ich der an ir versûmet hân , daz ist iemer mînes herzen klage , sol diu liebe an mir alsus zergân . lîde ich nôt und arbeit , die klage ich vile kleine . mîne zît aleine , habe ich die verloren , daz ist mir leit . ich gesach nie sus getâne site , daz si ire bezzisten vriunden wære gram . swer ire vîant ist , dem wile si mite rûnen ; daz guot ende nie genam . ich weiz wole , wie|ez ende ergât : vîant und vriunt gemeine , der gestêt si aleine , sô si mich und in unrehte hât . mîner vrouwen darf niht wesen leit , daz ich rîte und vrâge in vremediu lant von den wîben , die mit werdicheit lebent , der ist vile manigiu mir erkant , und die schoene sint dâ zuo . doch ist ir decheine weder grôz noch kleine , der versagen mir iemer wê getuo . sie hât mir bescheiden manigen tac und versûmet mîn vile schoene leben . als ich es nû niht mêr erlîden mac , sô wile ich ir doch ein ende geben : tuot sie mir genâde dâ , sô diene ich mit êren , sol aber ich mich kêren von ir gar , sô tanze ich anderswâ . aller worte kan sie niht wan ein, daz hoere ich vile selten anderswâ . maniger klaget , sîn vrouwe spreche nein , sô klage ich , daz mîne sprichet jâ . ich en|weiz , ob sie spotte mîn : si en|versaget mir niemer , sie gelobet mir iemer . gerne und jâ , daz müeze unsælic sîn .
