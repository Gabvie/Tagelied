si ist sô guot und ist sô schoene , die ich nû lange hân gelobet . solte ich ze Rôme tragen die krône , ich satzte ez ûf ire houbet . maniger spræche : sehent , er tobet ! got gebe , daz si mir lône ! wan ich tete , ich weiz wole wie , lebet si noch , als ich si lie ; sô ist si dort , und ich bin hier . si tete mir , dô si mir sîn gunde , vile ze liebe und ouch ze guote , daz ich noch ze etelîcher stunde singe , sô mir sîn wirdet ze muote . sît ich sach , daz si die huote sô betriegen kunde sam der hase tuot den wint , sô gesorgete ich niemer sint umbe mînes sunes tohter kint .