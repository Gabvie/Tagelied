nû klage ich der kleinen vogel swære ; nû klage ich , diu heide ist bloemen lære ; sô klage ich daz mich diu wünniclîche sældebære hât beroubet gar der vröuweden sinne . sich , dâ bist dû schuldic an , trûtminne , sît dû weist daz ich sô gar in dîner glüete brinne . daz mac mir ire triutelehter lîp mit liebe büezen , unde ire rôter munt : der sol mich grüezen . tuont diu zwei des niht , sô klage ich ez doch der reinen süezen . sie mac mir wole mînen kumber wenden unde ire minniclîche helfe senden . ouwê , minne , wenne wilt dû troesten mich vile senden ? wenne wilt dû mir mîn trûren swachen ? wenne wilt|dû süeze vröuwede machen , alsô daz ire rôter munt mir lieplîche wolte lachen ? triutelehter lîp , dû lâ mich liebe vröuwede vinden . dû maht mich von senenter nôt entbinden : wilt dû , herzen trût , sô mac mir senentez leit verswinden . nû waz hilfet swaz ich klage der hêren ? si|en wile mir enheine vröuwede mêren . süeze minne , maht dû doch die minniclîchen lêren , daz si wege daz mir leit entwîche , sich , sô wirde ich noch an vröuweden rîche . tuot si daz , sô wirde ich vrô , diu süeze minniclîche , alsô daz mir würde ein gruoz von ire vile rôtem munde unde ire kus mînes herzen nôt entbünde . dô ich sie von êrste an sach , daz was ein süeziu stunde .