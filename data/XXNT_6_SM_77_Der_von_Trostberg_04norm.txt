wole dir , meie , wole dir , wünne , dû vröuwest aber diu vogellîn ! wê im , der dir leides gunne und mit valsche gedenke dîn ! nît und haz ist nû genæme . der muoz mir sîn widerzæme : vrouwen gruoz mir tete baz . nû ist bekleidet wole diu heide liehter varwe wünniclich . walt und ouwe gruonent beide : mîje dû bist vröuweden rîche . swer nû wile diu zît vertrîben , der sol dienen werden wîben : wîbes lôn gît vröuweden vile . wile diu minniclîche , reine , sô vröuwet sich mîn senenter lîp und wirdet trûren von mir kleine , troestet mich ire sælic lîp . al mîn nôt und mîne swære swendet vile diu lobebære und ire süezez mundel rôt .