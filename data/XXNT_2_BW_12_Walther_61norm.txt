junger man , wis hôhes muotes durch diu reinen wole gemuoten wîp , vröuwe dich lîbes unde guotes , unde wirde dînen jungen lîp . ganzer vröuwede hâst dû niht , sô man die werdicheit von wîbe an dir niht sihet . er hât rehter vröuwede kleine , der si von guoten wîben niht en|nimet , offenbâre , stille und eine und als ez der mâze danne zimet . dâr an gedenke , junger man , und wirp nâch herzeliebe : dâ gewinnest an . ob dû ez danne niht erwirbest , dû muost doch iemer deste tiurer sîn . daz an vröuweden niht verdirbest , daz kumet allez von der vrouwen dîn . dû wirdest alsô wole gemuot , daz dû den andern wole behagest , swie si dir tuot . ist aber , daz dir wole gelinget , sô daz ein guot wîp dîn genâde hât , hei , waz dir danne vröuweden bringet , sô si sunder wer vore dir gestât . halsen , triuten , bî gelegen , von sô rehter herzeliebe muost dû vröuweden pflegen . sich , nû habe ich dich gelêrt , des ich selbe leider nie gepflac . ungelücke mir verkêret , daz ein sælic man volenden mac . doch tuot mir der gedinge wole und der wille , den ich hân , daz ich ez noch erwerben sol .
