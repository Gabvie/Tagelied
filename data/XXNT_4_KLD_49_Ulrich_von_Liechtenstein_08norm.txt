wole mich , ez ist ergangen alse ich lange hân gegert : jâ hân ich sie gevangen , von der ich sol werden wert . sît_daz ich si in banden hân , sô ist mîn bezzister wân sie sule guot an mir begân . si sol mir vröuwede und êre , dâ bî wernde sælde geben : oder ich muoz iemer mêre sunder trôst in sorgen leben . aller mîner vröuweden pfant unde sorgen bant , daz stêt allez in ire hant . swie kleine sie|ez entpfînete , sie muoz mir gebunden sîn . bânt , dâ mit ich si binde , daz sint al die sinne mîn , herze und aller mîn gedanc , triuwe âne allen kranc , rehtiu stæte âne allen wanc . in mîn vile senentez herze mitten hân ich sie geleit : dâ lît ouch al mîn smerze , dâ lît al mîn klagente leit , den zwein , swie leit ez mir sî , muoz si ligen bî , sien getuo mich beider vrî . jâ lâze ich sie wole dingen schône als ein gevangen sol . mac sie mir helfe bringen unde trôst vür sende dol , habe ire silber unde golt , sî mir anders holt : ich wile wan ir minnen solet . diu minniclîche güete und diu werde hôchgemuot , waz hilfet al ire huote ? si ist vore mir vile unbehuot . wie kan sie behüeten daz , der ich nie vergaz , ich gedenke ir baz und baz . ire wîplich güete machet in gedanken mich vile vrô . mîn munt von vröuweden lachet , swenne ich mir gedenke sô , daz nie wîp wart mêr sô guot noch sô wolegemuot . der gedanc mir sanfte tuot .