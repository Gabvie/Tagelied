ich vröuwedehelfelôser man , wâr umbe mac ich manigen vrô , der mir es niht gedanken kan ? ô|wê , wie tuont die vriunde sô ? jâ vriunt ! waz ich von vriunden sage ! hæte ich decheinen , der vernæme ouch mîne klage . nû en|hân ich vriunt , nû en|hân ich rât . nû tuo mir , swie dû wellest , minniclîchiu minne , sît nieman mîn genâde hât . vile minniclîchiu minne , ich hân verloren von dir mînen sin . dû wilt gewalticlîchen gân in mînem herzen ûz und in . wie kunde ich âne sîn genesen ? dû wonest an sîner stat , dâ er inne solte wesen . dû sendest in , dû weist wole wâr . dâ mac er leider niht erwerben , vrouwe minne . ouwê , dû soltest selbe dar ! genâde , vrouwe minne ! ich wile dir umbe dise boteschaft gewegen dînes willen vile . wis wider mich nû tugenthaft . ire herze ist rehter vröuweden vol , mit lûterlîcher reinicheit gezieret wole . erdringest dû dâ dîne stat , sô lâ mich in , daz wir si mit einander sprechen : mir missegie, dô ich si eine bat . genædiclîchiu minne , lâ ! ô|wê , wes tuost dû mir sô wê ? dû twingest hier , nû twinge ouch dâ , und sich , wâ ez dir widerstê . nû wile ich sehen , ob dû noch tugest . dû en|darft niht jehen , daz dû in ire herze en|mügest ! ez wart nie slôz sô manicvalt , daz eht dir widerstunt diebe meisterinne . tuon ûf ! si ist wider dich ze balt ! vrouwe sælde teilet umbe sich und kêret mir den rüggen zuo . nû en|wil si niht erbarmen mich , waz wellt ir , daz ich des nû tuo ? si stêt ungerne gegen mir . loufe ich hin umbe , ich bin doch iemer hinder ir : si wile mich niht an gesehen . ich wolte , daz ire ougen an ire nacke stuonden : sô müeste ez âne ire danc geschehen . wer gap dir , minne , den gewalt , daz dû sô gewaltic bist ? dû twingest beide junc und alt , dâ vüre kan nieman decheinen list . nû lobe ich got , sît dîniu bant mich sulen twingen , daz ich sô rehte hân erkant , wâ dienest wirdiclîchen lît . dâ von kume ich niemer , genâde , vrouwe küninginne ! lâ mich dir leben mîne zît !
