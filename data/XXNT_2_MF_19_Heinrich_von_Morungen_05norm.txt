von den elben wirdet entsehen vile manic man , sô bin ich von grôzer liebe entsên von der bezzisten , die ie dechein man ze vriunde gewan . wile aber si der umbe mich vên und ze unstaten stên , mac si danne rechen sich und tuo , des ich si bite . sô vröuwet si sô sêre mich , daz mîn lîp vore wünnen muoz zergên . si gebiutet und ist in dem herzen mîn vrouwe und hêrer , danne ich selbe sî . hei wannen muoste ich ir alsô gewaltic sîn , daz si mir mit triuwen wære bî ganzer tage drî unde eteslîche naht ! sô verlüre ich niht den lîp und al die maht . jâ ist si leider vore mir alze vrî . mich entzündet ir vile liehter ougen schîn , same daz viur den dürren zunder tuot , und ir vremeden krenket mir daz herze mîn same daz wazzer die vile heize glüejet . und ire hôher muot und ire schoene und ire werdicheit und daz wunder , daz man von ire tugenden seit , daz wirdet mir vile übel - oder lîhte guot ? swenne ire liehten ougen sô verkêrent sich , daz si mir al durch mîn herze sên , swer dâ enzwischen danne gêt und irret mich , dem müeze al sîn wünne gar zergên ! ich muoz vore ir stên unde warten der vröuweden mîn rehte alsô des tages diu kleinen vogellîn . wenne sol mir iemer liep geschên ?