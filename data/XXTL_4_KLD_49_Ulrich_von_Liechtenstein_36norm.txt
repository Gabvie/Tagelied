gote willekomen , hêrre , mîn vriunt , geselle , lieber man . mîn trûren daz ist verre , sît ich dich umbevangen hân . dû bist mir vore allen dingen süeze ; dâ von ich dich herzenlîchen grüeze . nû küsse zuo|sentstunden mich : sô küsse ich zwire als ofte dich . dîn wîplich vriundes grüezen , dîn küssen und dîn umbevanc , kan sich sô lieplîche süezen , daz mir diu wîle niemer lanc bî dir wirdet , vile herzenliebiu vrouwe . al mîn vröuwede ich an dir einer schouwe . dîn lieber man , mîn liebez wîp , daz sîn wir beidiu , unde ein lîp . nâch disem vriundes gruoze mit trûten wart geküsset vile . diu selbe süeze unmuoze in beiden riet ein minnespil , in dem spile ir beider herze jâhen , dô si in den ougen rehte ersâhen ire lieplîche minnevarwen schîn , daz er wær ir und si wâr sîn . nâch disem spile si lâgen geslozzen wole nâch vriundes site . ir beider munde pflâgen dâ sich diu liebe erzeigete mite . ire vile lûter liebe slôz diu minne mit der triuwe vaste ze einem sinne innerthalben ire herzen türe . dâ rigelte sich diu stæte vür . in minnen paradîse ir beider lîp mit vröuweden lac . dar sleich ein maget lîse : diu sprach nû wole ûf , ez ist tac . von dem worte ire ougen überwielen , daz die trehær in ûf diu wungel vielen , dâ wart geküsset tûsent stunt ire ougen kinne wengel munt . sus wolte der tac sî scheiden : daz tete in herzenlîchen wê . dô riet diu minne in beiden ein süezez spil verenden einander si|ez niht baz erbieten mohten : mit armen und mit beinen lac gevlohten ir beider lîp . dô sprach diu maget iu beiden ez ze leide taget . mit linden wîzen armen beslozzen lac des ritters lîp . si sprach lâ dich erbarmen , guot vriunt , mich vröuwen armez wîp : vüere mich in dînem herzen hinnen . vrouwe , ich minne dich mit vriundes sinnen . dû bist voget in dem herzen mîn : sam bin ich in dem herzen dîn . got müeze dîner êren pflegen : dîn wîplich güete sî mîn segen .