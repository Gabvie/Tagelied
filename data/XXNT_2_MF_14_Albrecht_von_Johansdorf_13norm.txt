guote liute , holet die gâbe , die got , unser hêrre , selbe gît , der al der werelte hât gewalt . dienent sînen solt , der den vile sældehaften dort behalten lît mit vröuweden iemer manicvalt lîdet eine wîle williclîchen nôt vür den iemer|mêre wernden tôt got hât iu beide sêle und lîp gegeben . gebet im des lîbes tôt , daz wirdet dem lîbe ein iemer leben . minne , lâ mich vrî ! dû solt mich eine wîle sunder liebe lâzen . dû hâst mir gar den sin benomen . kumest dû wider bî , swenne ich die reinen gotes vart volendet hân , sô wis mir aber willekomen . wilt aber dû ûz mînem herzen scheiden niht - daz vile lîhte unwentic doch beschihet - , vüere ich dich danne mit mir in gotes lant . sô sî er der guoten dort umbe halben lôn gemanet . ouwê , sprach ein wîp , wie vile mir doch von liebe leides ist beschert ! waz mir diu liebe leides tuot ! vröuwedelôser lîp , wie wilt dû dich gebâren , swenne er hinnen vert , durch den dû wære ie hôchgemuot ? wie sol ich der werelte und mîner klage geleben ? dâ bedorfte ich râtes zuo gegeben . kunde ich mich beidenthalben nû bewarn , des wart mir nie sô nôt . ez nâhet , er wile hinnen varn . wole sî , sælic wîp , diu mit ire wîbes güete gemachen kan , daz man si vüeret über sê . ire vile guoten lîp den sol er loben , swer ie herzeliep gewan , wande ir heime tuot alsô wê , swenne si gedenket an sîne nôt . lebet mîn herzeliep oder ist er tôt , sprichet si , sô müeze sîn pflegen , durch den er süezer lîp sich dirre werelte hât bewegen .