ich klage noch mîn alten smerzen , der mir hier ze herzen gât , den mir tuot diu hêre mêre , danne ich müge tragen . mîn muot doch si niht mac mîden , swie si mich nû lîden lât nâch ire senentez jâmer ; jâmer muoz ich von ir klagen . wâfen , mîn vrouwe ist sô minniclich und hovelich und êren rîche ! dâ|von bin ich sô sêre wunt in mînes senenten herzen grunde . si mac sîn wole an allen dingen guot , arges behüeten : ire wünne tuot mich hôchgemuot , swie wê doch mir sô stætinclîchen ist nâch ir . ach , lieplich wîp , zartiu vrouwe , swenne ich schouwe dich , sô wirde ich vile wünnen inne . minne væhet mich danne in senendem stricke : des ersiufte ich alsô dicke nâch dir , minniclîche . niht lach mich nâch dir verderben , wan mîn werben nâch dir ist alles valsches eine . reine , lac dich noch mîn nôt erbarmen ! troeste mich vile senden armen . vrouwe wünnerîche . swanne ich si sihe sô rehte wile|getân , vile lieben wan ich danne hân . ich senenter man , ich wirde sô vol irrwunten ; daz tuot mir sô wole . swanne ich bî vröuweden von gedanken bin von ir sô vîn der vrouwen mîn , sô muoz ich sîn doch ouch in nôt : mich jâmert nâch ire munde rôt . ich en|kunde mîn herze nie gelêren kêren sich von ir , swie mir ire trôst niht sich endet , wendet sî des niht , diu guote . doch der pîn mir ist ze swære . wære si mir niht gehaz , daz wære mîn vröuwede iemer , niemer würde mir wê ze muote . swenne ich ir wünsche , kume ich sî verber doch tuot danne mir sô wole gegen ir diu süeze gire : des wünsche ich sô , daz ich von ir noch werde vrô . ach , sol mir ire trôst iemer werden schîn ? ach , vrouwe vîn , noch ruoche mîn ( in nôt ich bin ) und lac mich doch bevinden dînes trôstes noch . des wære doch wole in dem zîte , sol mir von ir werden baz , daz ez schier geschæhe . sæhe si mîn herze , wie daz wætet und in senentem jâmer bluotet , si mohte daz erbarmen . ouwê , noch tuo mir genâde , zuo dir lac mich tougen gên , stên vür dich , mich klagen , sagen dir von mînem senenden smerzen , wie dû bist in mînem herzen , sô hilfest dû mir armen ! swie si mir tuot , mîn sin ist ir doch bî , wan ich weiz si gar arges vrî . ein meien zwî in blüejete klâr , ez treit niht gegen ire wünnen dar . mir gît ir vremeden grôzer sorgen zol und jâmer tol . daz leit si wole vertrîben sol : ich bin ire kneht , dâ|von hât si dâr zuo guot reht .