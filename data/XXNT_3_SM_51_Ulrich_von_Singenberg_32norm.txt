vrouwe sældenrîche , wie mügent ir sô langez leit an mir vertragen ? tuot sô sæliclîche unde lât mich niht an vröuweden gar verzagen ! wan verderbent ir mich sô , daz wirdet iuch verkêret von den bezzisten , die noch gerne wâren vrô . vrouwe , ich bin der eine , der sich niemer tac von iuch gescheiden wile . sol daz helfen kleine , dâr zuo wære doch der güete an iu ze vile . ich weiz wole , ir sint sô guot , daz mich noch ein hôher trôst von iuch gemachet hôchgemuot . vrouwe , ich ger niht mêre wan sô vile ( und würde daz , sô wære hin al mîn herzesêre , von der ich doch iemer ungescheiden bin ) , daz ir iuch mîn nement an und ich iuch lieber wære , danne in al der werelte sî kein ander man . vrouwe , obe ich verderbe , waz habent ir oder ieman denne deste mêr ? und ein leit erwerbe , daz ir selbe müezent sprechen : wê mir , wê ! wie hân ich alsus getobet , daz ich den verderbe , der mich dicke und an|der vrouwen hât gelobet !