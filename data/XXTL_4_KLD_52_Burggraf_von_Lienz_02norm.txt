man sol sich gein dem tage gestên swâ liep bî liebe tougen lît : ich sihe in durch diu wolken glesten ; nû wizzet , vrouwe , ez ist an der zît : diu naht ist gar dâ hin gescheiden . ich râte iu|ez an den triuwen beiden daz iuwer vriunt von hinnen var . ein schoene vrouwe klagelîchen mit sorgen ze ire gesellen sprach ô|wê , uns wile diu naht entwîchen . nû weiz ich wole daz nie geschach leit alsô grôz mir senentem wîbe . scheide ich von dînem werden lîbe , sô wirde ich aller vröuweden blôz . der rîtær an der selben stunde die vrouwen vaste ze im gevie ; guotlîchen er ir danken begunde daz si in unsanfte von ir lie . si sprach dû hâst unvröuwede gemêret : ein leit mîn herze gar versêret daz dû hin verst und mich hier lâst .