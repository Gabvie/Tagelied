nû wile aber der bluomen schîn ze|ende sîn und der kleinen vogellîne sanc . ouwê , mîn her rîfe kalt , den gewalt schaffet ir den kinden alze lanc . dâ von trûret mir der muot , daz diu nôt machet mîner vrouwen vüeze dicke rôt : die sint vore dem winter unbehuot . des mich tumben sît verdrôz , jâ beslôz hiure ire bruoder allez ire gewant niuwan mir ze leide gar ; offenbâr hât er ez anderhalben hin gesant . daz si mîn entgelten muoz alle tage , daz ist umbe ire hulde mînes herzen klage : si erbôt mir doch nie minnen gruoz . si ist , sô noch genuoge sint , gar ein kint , und doch an dem lîbe niht ze kranc , schoene , stæte , rehte guot wolegemuot ; von den schulden êret sî mîn sanc ; an den zühten niender lam , vile gemeit ; dâ von ie mîn herze nâch ire minnen streit : si ist mir liep , ich wære ir gerne sam . hazze ich in , des gêt mir nôt : er verbôt ir daz si mich mîden solte gar ; dâ von hân ich herzesêr . allez her nimet mîn ire genâde kleine war . iedoch ist mîn herze dâ , swie si tuot ; unde wirdet er niemer dâr|umbe wolegemuot , ez en|minnet niender anders wâ . trüege er iener holden wan , alse ich hân sîner swester lange her getragen , sô vergæze er lîhte mîn , solte er sîn ungenâde mir gelîche klagen , ich hân alles âne reht sînen zorn unde hân mîn singen dâ bî doch verloren , alsô lebe ich vröuwedelôser kneht . liebe vröuwedelôser kneht , ez ist reht daz ich dir mit triuwen bî gestê , sît dû lange hâst gekleit , dir sî leit , dîner vrouwen tuo der winter wê an ire linden wezzelîne . si|des ir sô smerzent , diu wile ich erwermen , nû wis vrô , gerne under beiden vuozen mîn .