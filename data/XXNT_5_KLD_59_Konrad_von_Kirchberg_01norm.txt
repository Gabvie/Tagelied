touwic gras , gel brûne bluomen schoene diu vile liebe kunft des meien bringet , sô diu lerke lüftet ire getoene , daz ire schal ûf durch diu wolken dringet . dâ bî hoeret man gar unverborgen in den ouwen über al süezen schal der nahtegal : sô muoz ich mîn senentez leit besorgen . steine kriutær sint an tugenden rîche ; wort wile ich dâr obe an kreften prîsen . mit ire worten diu vile minniclîche mehte herzeliebes mich bewîsen : süeziu wort ze liebe ûz liebes munde süezent in des herzen grunt . ach waz liebe würde kunt , swer bî minne herzeliebe entvünde ! minniclîche gevar in rôsen râte blüejet der schoenen wêniclîn munt , ire kinne . ob mich des ire güete , ire tugent noetete , daz ich sî sô herziclîche minne , dâ ist Vênus gar âne alle schulde . Himor , ist dîn vackel heiz , selker noete ich niht en|weiz : wâriu liebe ist minne ein übergülte . swem sîn herze nû in vröuweden swebe , der mac und sol von schulden vrô gebâren : ich muoz trûren eht die_wîle ich lebe ; mir wart nie kunt in allen mînen jâren von der minniclîchen lieplîche gegruozen . des muoz ich in sorgen sîn . si ist sô guot , diu vrouwe mîn : swanne si wile , si mac ez wole gebüezen .