ich wile die vile guoten vlêhen umbe ein dinc daz ich doch hân in gewalt und in gewer , daz si lîhe mir ze lêhene . wær daz williclîche getân , sô en|möhte ein ganzez her mir an vröuweden niht gezern . allez trûren wær mir wilde , vüege ich niht , daz wære unbilde . wer solte ir die minniclîchen milte erwern ? si en|mac mir ez niht verzîhen , wirdet mîn rede von ir vernomen , wan ez ist ir âne schaden . wile si mir ez ze zinse lîhen , sô sol ir mîn herze komen mit liebe vür zins geladen . sprich vrouwe ez ist der wille mîn , kanst dû mich mit worten gestên . vür die schoenesten und die bezzisten lobe ich dich , daz ist mîn reht , diu êre ist dîn . doch en|solt dû mir ez niht senden , ich wile selbe zuo dir dar : dâ wirdet ez uns beiden siet , râtent , wie sol ich ez volenden , daz ich in ire hulden var . willes , ich tuon ire mannes reht : mîne hende valte ich ir ; ruochet sîs , sô sol ich gâhen und sol ez mit kusse entvâhen : mit ir geêren sol si ez selbe lîhen mir . si|ne wile an mir niht erwinden , si nimet mir in mînen tagen dicke mîner vröuweden spil . mac ich niht genâde vinden , sô wile ich ez ire güete klagen , diu hât hôher triuwen vile : der urteil ich gerne küre . si nimet mir herze unde sinne : der mir ez riete , ich næme ire minne , êr ich âne wer lîp unde guot verlüre . swer nû wolte tegedingen , dem wolte ich des sagen danc . vür reht ich genâden ger . wer mohte überein uns bringen , vrouwe minne ez enttuo dîn swanc ? nû solt dû des sîn mîn wer , daz ich ir bin undertân . maht dû disen strît gestellen und ze|einander uns gesellen , alles liebes wile ich ir niemer abe gân .