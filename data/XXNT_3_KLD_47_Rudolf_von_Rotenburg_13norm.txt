ich wile in mîner vrouwen namen loben und êren iemer alliu wîp , wande si mit guotes wîbes schamen wole bekleidet hât ire hövischen lîp . des hât si gar den bezzisten prîs maniger werden tugent ; des wære ich gerne ire amîs . ire amîs hieze ich gerne alsô daz mir ire genâde wære bî und si mîne des heiles wære vrô ; sehet sô würde ich niemer sælden vrî . wan nimet si , sælic wîp , des wâr daz mîn sin und mîniu senenden ougen merkent dar ? mîn merken daz ist gar verloren , wan si en|weiz noch vrâget mîner nôt . ouch vürhte ich ire gewaltes zorn , wirdet ire scham von mîner bete iht rôt . mîn zuht wart nie gein vrouwen balt : sol ich des entgelten , sô geschihet an mir gewalt . ire gewalt , der ich gar eigen bin , gît mir âne ire wîzen senenten muot . wile si mînes heiles gernte sîn , nieman dunket al ire lîp sô guot . swaz mînen willen nie gesprach , si ist mir liep und lieber danne iht , des ich ie gesach .