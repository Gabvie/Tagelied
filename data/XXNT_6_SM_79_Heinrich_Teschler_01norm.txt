swem von liebe vriuntlich meinen sî beschehen , der vrouwe sich sô liep geschehener sachen ! mir ist des ze sinne und wile sîn iemer jehen , ez müge vile vröuwede an reht gemuoten man wole machen . swer von liebe ie solicher wünne teil gewan , und er daz mit zühten tougen tragen kan , sehet , der dunket mich ze|der werelte ein sælic man , und sol im wole von schulden allez trûren swachen . hette ich senenter man ie soliches liebes iht von eines herzenlieben wîbes güete entvangen , sô hette ich bescheidenlîcher vröuweden pfliht . ô|wê , nû muoz mich maniger schoenen zît erlangen , sît_daz ich ein wîp ze liebe mir erkôs , daz ich noch von ir stên alles liebes blôz . wê , wer konde mir an vröuweden sîn genoz ob mir von herzeliebe iht liebes wære ergangen ! sælic wîp , ich bin noch gar der sælden arn . daz mir von dir ie würde ein kleinez ungemüete , des lâ mir vile senendem manne widervarn lieplîcher dingen eteswaz von dîner güete ! sich , sô wirde ich aller vröuwede wole gemeit und in hôhem muote wüetente âne leit , und iedoch mit vuoge in der bescheidenheit , sô daz ich dîner êren niemer missehüete .