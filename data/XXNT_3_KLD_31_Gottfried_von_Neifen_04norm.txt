sælic sî diu heide ! sælic sî diu ouwe ! sælic sî der kleinen vogellîne süezer sanc ! bluomen , loup , diu beide stânt in maniger schouwe , diu der kalte winter hiure mit sîneme vroste twanc . den ist an ire vröuweden wole gelungen : alsô mohte ouch ich an mînen vröuweden widerjungen , trôste mich ein rôter munt nâch dem mîn herze ie ranc . mir was wie mîn swære hæte ein lîplich ende , dô mir seite ein bote , ich solte in vröuweden vroelich sîn . ich was vröuwedenbære , sorge was ellende in mînem herzen , dô ich wânte , ire mundes rôter schîn der wolte in mîn herze lieplîche lachen . alsô kan diu minne ein wunder an uns beiden machen . minne , tuo mir swie dû wellest : der gewalt ist dîn . rôter munt , nû lache , daz mir sorge swinde ; rôter munt , nû lache , daz mir senentez leit zergê . lachen dû mir mache , daz ich vröuwede vinde ; rôter munt , nû lache , daz mîn herze vrô bestê . sît dîn lachen mir gît hôchgemüete , neinâ , rôter munt , sô lache mir durch dîne güete lachelîche , roeselehte : wes bedorfte ich mêr ? minniclich gedinge vröuwet mich manige stunde , daz mich trôste ein rôter munt des ich noch nie vergaz . minniclîche gelinge , obe ich daz dâ vünte , sô en|kunde mir ûf erde niemer werden baz . rôter munt , hilf mir von senenten nüeten ! âne got sô kan dich nieman alse wole geroeten ; got der was in vröuweden dô er dich als ebenmaz . wolte mir diu hêre senente sorge ringen , daz næme ich vür vogelsanc und vür der bluomen schîn , und mir nâch ire lêre ruochte vröuwede bringen , sehet , sô wær mîn trûren kranc und wolte in vröuweden sîn . hilf mir , helferîchiu süeze minne ; twinc die lieben sam si hât betwungen mîne sinne , unze sie bedenke mînen senelîchen pîn .