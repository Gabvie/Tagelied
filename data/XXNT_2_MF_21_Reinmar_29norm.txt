als ich werbe unde mir mîn herze stê , alsô müeze mir an vröuweden noch beschehen . mir ist vile unsanfter nû danne êr : mîner ougen wünne lât mich nieman sehen , diu ist mir verboten gar . nû verbieten alsô dar und hüeten , daz sie sich erwüebeten ! wê , wes nement sie war ? mich genîdet niemer sælic man umbe die liebe , die si an mir erzöuget hât . vröuwede noch trôst ich nie von ir gewan wan sô vile , daz mir der muot des hôhe stât , daz ich si es ie getorste biten , ein wîp mit alsô reinen sîten . mir wære liep und guot unmære , hæte ich si vermiten . ich wæne ieman lebe , er habe ein leit , daz im vore allem leide in sîn herze gât . wes verküre ich denne ein arbeit , diu mir liebet und doch lobelîche stât ? die verspriche ich niemer tac . ich muoz leben , als ich pflac . dâr under hât noch got ein wunder , daz si mir wole werden mac . mir ist lieber , daz si mich verber , und alsô daz si mir doch genædic sî , danne si mich und jenen und disen gewer ; sehet , sô würde ich niemer mêr vore leide vrî . nieman sol des gerende sîn , daz er spreche mîn und dîn gemeine . ich wile ez haben eine . schade und vrume sî mîn . ich was mînes muotes ie sô hêr , daz ich in gedanken dicke schoene lac . daz wart mir , und wart ouch mir niht mêr . swer daz âne rede niht gelâzen mac , der tuot übel und sündet sich . nîdet er mich , waz ruoche ich ? er guotte , sô lebe er in hôhen muote ! swer nû werbe , der minne als ich . ich bin als ein wilder valc erzogen , der durch sînen wilden muot als hôhe gert . der ist alsô hôch über mich gevlogen unde muotet , des er kûme wirdet gewert , und vliuget alsô von mir hin und dienet ûf ungewin . ich tumber , lîde ich senenten kumber , des ich gar schuldic bin ? jô en|gienc ir nie , daz ich gesprach sô nâhen , daz ez wære ihtes wert . sol mich daz verjagen , daz ich si sach und ich ouch ihtes dâr under hân gegert , daz ich solte hân verswigen ? ouwê , wie ist daz gedigen unschoene ! nâch sô kleinem lône hân ich selten noch genigen .