swie daz nû die riefen kalt selwent walt , heide und ouwê , doch sô wile ich vrô bestân . mîner vröuweden hât gewalt mînes herzen heil , mîn vrouwe : die wile ich ze trôste hân gar vür alle herzensêre . ire schoene und ire wîplich êre minne ich in dem herzen mir . durch daz si ist alsô guot und sô rehte wole gebâret und sô lieplich lachen kan , dâ|von hüget mir der muot , swie si mîn dâ|mite vâret : des ich ir mit willen gân . daz ist , dâ|von mich vröuwet gedinge , daz ich noch in vröuweden singe : sus gênt mîniu jâr dâ hin . minniclich und wole|gestalt , gar gewizzen unde schoene , sô ist mîn trût mîn küningîn . si ist mit rede niht ze balt , daz ich an der lieben krône : dâ bî kan si stæte sîn . si ist kiusche in wîbes güete , si hât zuht bî hôchgemüete , si ist gar alles wandels vrî . vrouwe , minniclîchez wîp , trût lâz an mir niht verderben beidiu vröuwede und mînen sanc . hilf , genâderîcher lîp , ach , hilf , lâ mich trôst erwerben , alde ich bin an vröuweden kranc ! hilf , daz trûren mich verstiebe , liebez liep , vore allem lîbe , sliuz ûf mir der vröuweden tor !