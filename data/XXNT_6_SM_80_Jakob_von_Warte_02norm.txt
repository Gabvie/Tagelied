ahten ûf die heide , wie si von ire kleide hât gescheiden sich ! kleiner vogel singen wile der winter twingen , ( des bedunket mich ) , manic herze , daz mit vröuweden êret walt , den anger und den plân , diu zît sich verkêret , dâ von sihet man ire gemüete kumberlîche stân . sît der winter twinget und ze sorgen bringet manic vogellîn , zuo den ich gelîche mîn herze sicherlîche muoz in swære sîn von dem : winter mich niht hât betwungen diu minne und ouch ein sælic wîp ! swie mir ist ungelungen , doch sol man wizzen , daz vile tugende hât ire werder lîp . swie mir tuot diu güete , si wonet mir in dem muote ze allen zîten bî in herzen und in sinne . sus rætet mir diu minne , daz ich ire dienær sî . dâr|under lât diu liebe mich verderben : ach , minne , wie tuost dû mir sô ? wilt dû mir niht erwerben genâde an mîner vrouwen , sich , sô wirde ich niemer vrô . wende ir wunder schouwen an mîner lieben vrouwen , wie si krenket mich in herzen und an sinne ? hôchgelobetiu minne , jâ muoz ich vrâgen dich : wenne nimet der kumber mîn ein ende , den mir diu minniclîche tuot ? ach , süeze minne , in wende ! wege dich in ire herze unde gip ir minnen muot . sol ich alsus verderben , daz ich niht kan erwerben mîner vrouwen gruoz von ir ein hôchgemüete ? waz ist nû wîbes güete , daz ich sprechen muoz : wile wîbes güete sus an mir verswinden ? ach , ich gar unsælic man , wâ sol ich vröuwede vinden , sît mînes herzen wünne mir von ir niht vröuwede gan !