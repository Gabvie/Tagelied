sumer , sumer , sumerzît , waz uns dîn kunft vröuwede gît als diu heide in grüenenne lît . dannoch sô mac mich troesten baz ein wîp der ich noch nie vergaz : wile diu , sô wirdet mîn vröuwede wît und alsô breit , swanne ich si mac gesehen , sô ist mîneme herzen dem gelîch als ist mîn vrouwe tugenderîche . des helfent mir mîn ougen jehen . vrouwe , vrouwe , vrouwe mîn , der drîer solt dû eine sîn . aller tugende ein keiserinne , dû bist diu drî und bist diu ein , dû bist diu vierde tiech dâ mîn , dû bist gelîch der sunnen schîn . - ich wæne ich bin vile tump , sô|ist si vile wîs . daz sol diu werde mir vertragen daz ich ire lop sol hôhe sagen , sî wole gebluotes meienrîs . rôse , rôse , rôsenbluot , dû bist noch bezzer danne guot , dû bist vile liep und wolegemuot , dû bist mîn trôst , mîn zuoversiht , mîn heil , mîn vröuwede und anders niht , dîn lîp hât ganzer tugende huote : mir en|wart sô liebes nie niht kunt . ei , vrouwe mîn , joch meine ich dich . durch alle tugende küsse mich mit liehten ougen , rôter munt .