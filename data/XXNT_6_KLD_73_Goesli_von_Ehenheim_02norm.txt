nû ist der blüejenten heide voget mit gewelte ûf uns gezoget . hoeret wie mit winde er broget ûf walde und in gevilde . diz kan nieman understân , er tuo uns den grüenen plân rôsen unde bluomen âne ; sô scharpf ist sîn gewilde . diz sehet in den wünnebernden ouwen unde an kleiner vogel wê . die en|singent uns niht mêr , sus twinget si der kalte snê . doch singe ich mîner vrouwen . si ist reine und wolegeboren diu ich ze vrouwen hân erkoren . rôse vür den wilden dorn ist si bî anderen vrouwen in dem herzen mîn , daz ist wâr ; si ist an allen tugenden klâr . unde lebete ich tûsent jâr , ich mohte ir gelîche wole schouwen niemer , durch daz wirbe ich nâch ire hulden . ob si mir der sælden gân daz ich wirde ire dienestman , waz ich vröuweden danne hân , ob ich diz kan verschulden . vröuwede und wernter wünnen vile treit si , der ich dienen wile . lebete ich iemer âne zil , sô hân ich si ze vrouwen mir dem herzen mîn bereit , noch hân ich ir niht geseit : daz ist mir inniclîchen leit . gar lieplich ist ire schouwen , der vile reinen und der werden guoten . wê daz ist mîn ungewin ! doch lâze ich ez ûf den sin , wære ich tiurer danne ich bin , allrêrest wolte ich es ermuoten .