milte zieret edeln muot sam daz goltgesteine tuot , milte laster unde sünde stillet ; milte gülte mêren kan , milte hoehet nidern man , milte wole in wîbes ôren hillet . der liute gunst diu milte koufet unde gotes hulde ; wizzent daz diu milticheit hôher êren spiegel treit : milte ist aller tugende ein übergülte . merke , ein hôchgeboreniu jugent , daz rîchelîches herzen tugent edelt baz danne alle vriunde ûf erden . swer von mâgen edel sî , der von edeler tugent bî sô mac ûz|erwelt sîn adel werden . ein edelheit von tugenden unde ein edelheit von künne , swer die bî einander treit âne wandels gunderfeit , der hât aller êren houbetwünne . zuo dem vuhse ein affe sprach : vriunt , mîn hinder hât kein dach , gip dâ|vüre dînes zagels mir ein kleine , der dâr gegêt in den mist .> in|einen sprach er , swie lanc er ist , ich wile in doch tragen alterseine ; ich tuon dir sam der karge tuot , der in hore unde in erden birget sîne rîchen habe , ê_daz er gebüezet dâr|abe lâze eineme armen sînen kumber werden .> ein löuw einen spiegel kôs , dâ von wart er meisterlôs , wande er spürte an sînes biledes krefte , daz sîn pflegær der entwanc schein dâ wider im ze kranc : des entweich er sîner meisterschefte . diz merke ein hêrre , der nû sehe in êren spiegel sêre : ob er dâr|inne erkennen müge , daz sîn râtgebær im niht tuge , sô versmâhe er sîne kranken lêre .