bî liebe lac ein liep verborgen unz an den liehten tac . der wahtær pflac ir dô mit sorgen , biz er sich des bewac daz er durch warnen rief ich sihe in . wie im des mir lougene . der ritter dô niht langer slief . diu süeze sprach : geselle , nû merke disen rât , wie der wahtær durch triuwe sîn warnen kan in ruofe senden ; des muoz ich mit leiden scheiden mich , vile süeze liep, von dir . mir en|wart nie lieber liep in herzen ; dâ von lîde ich grôzen smerzen nâch dir , wole gemuoter man . ach daz mir got niht gan vröuweden teil ! daz ist mir ein unheil . ich mac niht wesen geil des von sorgen . triutinne , ruofes geschelle der wahtær gekündet hât , daz der kumet den er leider niht kan noch mac der kunft erwenden ; dâ ist der tac des brechen sehen wir dort ôsterhalben nû . dô gip her mir dînen kus ze trôste . dû bist diu mich ie erlôste von des jâmers überkraft . dû tuost mich sigehaft manige stunt ; des ist mir vröuwede kunt . dîn kus ist mir gesunt an dem morgene . vüre daz ungevelle daz mich nû hier bestât vür herzeleit und ungemüete dâ ist dîn umbevanc mir senden guot und ouch dîn kus . sus kanst dû vore leide tuon mich vrî . si sprach dô mit kusse und umbevâhen sol ich dir in liebe nâhen ; sît mîn kus dir vröuwede gît , sô ist mir küssenes zît . ô|wê tac , sprach diu liebes pflac , daz ich dich niht en|mac hân verborgen .