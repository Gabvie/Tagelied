wole mich hiute und iemer mêr : ich sach ein wîp , der ire munt von râte bran sam ein viur zunder ! ir wole triutelehter , minniclîcher lîp hæte mich in den kumber brâht von der minne ein wunder ( ) . an ire schoene hât got niht vergezzen , ist ez reht als ich ez hân gemezzen , sô hât si einen rôten rôsen geezzen . sô ist der eine , der des niht wære wert , ( ) daz er læge ûf reinem strouwe , der triutet ire wîplich bilede ; sô ist der ander , der des tôdes durch si gert und zuo ze allen marsen vert , dem muoz si wesen wilde . heiâ , got , wie teilest sô ungelîche ! ist er hazlich , sô ist si minniclîche : waz solte der tiuvel ûf daz himelrîche ? hêrre got , und hæte ich von dir den gewalt , daz ich mohte verstôzen in von der grôzen wünne , sô möhte ich in ganzen vröuweden werden alt . helfent alle biten mir got , daz er es mir gunne , daz der selbe tiuvel werde geletzet und ich wert an sîne stat gesetzet : sô bin ich mînes leides wole ergetzet .