diu vile guote , daz si sælic müeze sîn ! wê der huote , diu der werelte sô liehten schîn an ir hât benomen , daz man si niht wan selten sæjet , sô diu sunne , diu des âbendes under gêt . ich muoz sorgen , wente diu lange naht zergê gegen dem morgene , daz ich si einest an gesê , mîn vile liebe sunnen , diu mir sô wünniclîchen taget , daz mîn ouge ein trüebez wolken wole verklaget . swer der vrouwen hüetet , dem künde ich den ban ; wan durch schouwen sô geschuof si got dem manne , daz si wær ein spiegel , al der werlte ein wünne gar . waz sol golt begraben , des nieman wirdet gewar ? wê der huote , die man reinen wîben tuot ! huote machet stæte vrouwen wankelmuot . man sol vrouwen schouwen unde lâzen ane twanc . ich sach , daz ein sieche verboten wazzer tranc . Ascholoie diu vile guote heizet wole . êrst von Trôje Parîs , der si minnen sol . obe er kiesen solte under den schoenesten , die nû leben sô würde ir der apfel , wær er unvergeben .