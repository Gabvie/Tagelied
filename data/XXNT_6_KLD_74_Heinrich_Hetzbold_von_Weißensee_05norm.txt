ich en|wart nie halp sô vrô : mir vert in sprungen daz herze und der muot . daz ist in lüften hôhe , der lîp muoz jungen : swer der meien bluot und bluomen singet , der hât vröuwede ganz , der trage ire liehten kranz . mîn herze twinget si , der schoene glanz . gruoz ist mîn hôhester trôst : gruoz der kan machen mich vile senden rîche . gruoz hât mich sorge erlôst , dâr nâch ein lachen gar durchsiurlich . ach , swem ir gegruozen wirdet durch rôten munt , dem kan ez sâ zestunt den lîp durchsüezen , daz er wirdet gesunt . ich sihe vile munde rôt : daz ist ein wunder , die tuont mir niht vrî mîn herze ûz senenter nôt : ez stêt dâr under - wie mac dem gesîn ? - mîn herze in schricke . si ist mîn leitvertrîp . wirf an mich , süezer lîp , vile zarter blicke und sprich vrô belîp !