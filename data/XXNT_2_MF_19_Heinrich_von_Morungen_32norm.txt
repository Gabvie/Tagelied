mir ist geschehen als einem kindelîne , daz sîn schoenez bilede in einem glase gesach unde greif dâr nâch sîn selbes schîne sô vile , biz_daz ez den spiegel gar zerbrach . dô wart al sîn wünne ein leitlich ungemach . alsô dâhte ich iemer vrô ze sîne , dô ich gesach die lieben vrouwen mîne , von der mir bî liebe leides vile geschach . minne , diu der werelte ire vröuwede mêret , sehet , diu brâhte in troumes wîs die vrouwen mîn , dâ mîn lîp an slâfen was gekêret und ersach sich an der bezzisten wünne sîn . dô sach ich ire liehten tugende , ire werden schîn , schouwen unde ouch vür alle wîp gehêrt , niuwen daz ein lützel was versêret ir vile vröuweden rîchez rôtez mündelîn . grôz angest hân ich des gewunnen , daz verblîchen sule ire mündelîn sô rôt . des hân ich nû niuwer klage begunnen , sît mîn herze sich ze solicher swære bôt , daz ich durch mîn ouge schouwe soliche nôt sam ein kint , daz wîsheit unversunnen sînen schaten ersach in einem brunnen und den minnen muoz unz an sînen tôt . hôher wîp von tugenden und von sinnen die en|kan der himel niender umbevâhen sô die guoten , die ich vore ungewinne vremeden muoz und iemer doch an ir bestân . ô|wê leider , jô wande ich es ein ende hân ire vile wünniclîchen werden minne . nû bin ich vile kûme an dem beginne . des ist hin mîn wünne und ouch mîn gerenter wân .