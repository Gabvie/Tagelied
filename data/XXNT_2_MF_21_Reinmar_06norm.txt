sô ez jener nâhet dem tage , sô|ne getar ich niht gevrâgen : ist ez tac ? diz machet mir diu swære klage , daz mir ze helfe nieman komen mac . ich gedenke wole , daz ich es anders pflac hier vore , dô mir diu sorge sô niht ze herzen wac . iemer an dem morgene sô troestet mich der vogel sanc . mir en|kome ire helfe an der zît , mir ist beidiu winter und der sumer alze lanc . ime ist wole , der mac gesagen , daz er sîn liep in senenden sorgen lie . nû muoz aber ich ein anderez klagen : ich gesach ein wîp nâch mir getrûren nie . swie lange ich was , sô tete si doch daz ie . diu nôt mir underwîlent reht an mîn herze gienc . und wære ich ander iemanne alse unmære manigen tac , dem hæte ich gelâzen den strît . diz ist ein dinc , des ich mich niht getroesten mac . diu liebe hât ire varnte guot geteilet sô , daz ich den schaden hân . des nam ich mêr in mînen muot , danne ich ze rehte solte hân getân . und ist ienoch von mir vile unverlân , swie lützel ich der triuwen mich anderhalp entstân . si was ie mit vröuweden und lie mich in den sorgen sîn . alsô vergie mich diu zît . ez taget mir leider selten nâch dem willen mîn . diu werelt verswîget mîniu leit und saget vile lützel iemer , wer ich bin . ez dunket mich unsælicheit , daz ich mit triuwen allen mînen sin bewendet hân , dar ez mich dunket vile , und mir der bezzisten einiu des niht gelouben wile . ez wart von unschulden nieman sô rehte wê . gît helfe mir , dazz|ich mich bewar , daz ich ûz ire hulden kome niemer mêr . ô|wê trûren unde klagen , wie sol mir dîn mit vröuweden werden buoz ? mir tuot vile wê , dazz|ich dich muoz tragen : dû bist ze grôz , doch ich dich tragen muoz . die swære wendet nieman , er en|tuot , den ich mit triuwen meine . gehôrte ich sînen gruoz , daz er mir nâhe læge , sô zergienge gar mîn nôt . sîn vremeden tuot mir den tôt unde machet mir diu ougen rôt .