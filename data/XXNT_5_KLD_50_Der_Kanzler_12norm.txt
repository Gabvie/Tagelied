mîje dîn zît maniger leie wünne uns gît ûf berge in tal in ouwen diu der leide winter twanc . diu heide lît wole gezieret sunder strît , in grüenenne mac man schouwen bluomen blâe brûn rogel blanc . gar zergangen ist des winters grimme . diu nahtegal schellet aber süezen schal in vröuwede gebenter stimme , diu noch nie sô suoze erhal . sehet an den walt , wie gelouben , wie wole|gestalt ! luft wazzer erde ervrischet viur in sunnen hôchgeschaft ; wie manicvalt bluot und bluomen ungezalt mit varwe in varwe mischet des vile lieben sumers kraft ! ist iht vröuwede mêr bî disen wünnen ? jâ , megede wîp zierent jârlanc wole ire lîp sô si danne bezziste kunnen . vröuwede , trûren dâ vertrîp ! wîp , reiner name , minne zuht kiusch unde scham , sô wirdest dû geblüemet baz danne swaz der meie ie bôt . man , tuont alsam , holt sint êren , schanden gram , sô werdent ir gerüemet vür gesteine in golde rôt . manlich man und wîplich wîp gesellet , ist bezzer iht ûf der erden ? sprechent niht , ist ire muot sô gestellet daz si hânt ze tugenden pfliht .