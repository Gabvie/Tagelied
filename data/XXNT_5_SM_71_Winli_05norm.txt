sich vröuwete manic vogellîn wilde gein des liehten meien güete durch die sumerzît . zieren kan sich daz gevilde : schouwent an der boumes|bluote , wie diu heide lît sô gar wünniclîche bekleidet unde mir daz allez leidet der vile lieben strît ! sô hât si mich in ire huote , daz ich weder vile noch kleine minner selbes eigen bin . wie der lieben wirdet ze muote , dâr|nâch muoz ich leben eine , sunder mînen sin . wile si , daz ich vröuwede trîbe , daz stât an ir einer liebe : si hât mich dâ hin . wær ich mîn als ir besunder , ich en|wolte ire wîbes güete strîtes niht erlân . nû lige ich gewaltes under : si hât mîn und ire gemüete , daz ich niht en|hân . lîhte wirdet ir noch ze sinne , daz si mich tuot vröuweden inne : ich hân lieben wân .