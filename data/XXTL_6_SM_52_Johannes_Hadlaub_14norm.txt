ich wile ein warnen singen , daz liep von liebe bringen nû mac , die mâze kunnen hân . sus râte ich den ein scheiden , der ich nû hüete , beiden : der tac , der wile sô schiere ûf gân . des ich wunder sorgen hân , wie ez uns noch ergange : ire nâhen umbevange , die wellent si sô kûme lâzen . ich en|gibe dem hêrren niht die schulde : ich weiz ire ungedulte sô wole , si lât in kûme varn . der hêrre sol si lâzen weinen : der naht ist noch sô kleinen , er sol ez langer niht entsparn . nû bin ich aller vröuweden arn , ich vürhte mir sô sêre : ez stât umbe lîp und êre . ich en|kan ir niht bewarn , si en|volgen danne mînem râte , und tuont si daz ze spâte , ô|wê , ich bin mit in verloren ! nû hoerent si doch wole mîn warnen . muoz ich ire minne erarnen noch mêr , daz ist mir leit und zorn . ô|wê , daz ich wart erkoren , daz ich wart ire wahtære ! noch wendent unser swære : den tac man kündet durch diu horn .