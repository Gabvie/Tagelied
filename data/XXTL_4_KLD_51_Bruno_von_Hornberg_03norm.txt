swer tougenlîcher minne pflæge , der sol nû wachen , wan ez wile âne zwîvel tagen . der ruowe er sich enzît bewege . er sol niht machen daz man von im beginnet klagen ; ein scheiden wile mir wole behagen : vile dicke ein man von lieben sachen vile grôziu leit beginnet tragen . der rede ein schoene wîp erschrac . ein umbevâhen tete si ire gesellen dô . si sprach ouwê , ich wænen der tac uns aber wile nâhen ; des bin ich senentez wîp unvrô . diu reine süeze wahte in sô . daz grâwe lieht si beide an sâhen : si vorhten malte und ouch den drô . ir beider vröuwede ein trûren wart , dô si sich scheiden muosten , und der tac ûf brach . ein reine wîp in rehter art mit hôhen eiden ire lîbes im vür eigen jach . der rîtær dô mit triuwen sprach nieman kan dich mir geleiten . der himelsegen sî dîn tac .