lieber meie , nû ist dîn schoene aber leider gar zergân und der kleinen vogele tuone . wenne habet si nû an , nahtegal , ire süezen sanc ? er wile komen zorniclîche der uns vert die bluomen twanc . sol ich âne lôn belîben , muoz ich klagen an|der nôt . diu wole trûren mac vertrîben mit ire süezem munde rot diu verderbet mir den lîp . vrouwe , en|twinget niht sô sêre : ach , lâ stân , vile sælic wîp ! ich muoz eines noch gedenken dâ von lîde ich ungemach : dô ich von ir muoste wenken und mir liebes niht geschach , dô verlôs ich vröuweden trôst . noch hât mich diu minniclîche sender sorgen niht erlôst . senentiu leit und kumber swære sehet diu sint mir nû bereit , sît diu liebe sældenbære mir ire hulde hât verseit . sehet , nû spreche daz|ist erwant : ich wile iuch mit güete minnen . vrouwe , des gebet mir iuwer hant !