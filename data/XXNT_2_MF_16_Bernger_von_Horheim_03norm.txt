mir ist von liebe vile leide geschehen ; liez ich ez dâr umbe , sô wære ich ze kranc . durch daz sende ich disiu lieder durch spehen an eine stat , dar mich daz herze twanc . sît ich ir leider niht wole mac gesehen , sô sol si merken durch got mînen sanc . wile mir diu schoene der wârheit jehen , sô was si ez ie , nâch der mîn herze ranc und iemer muoz , doch mir nie gelanc . mich hât daz herze und ein unwîser rât ze verre verleitet an tumplîchen muot , dâ doch mîn dienest vile kleine vervâhet . der kumber hât mich vile dicke gemuot . minne vile süeze beginnunge hât und dunket an dem anevange guot , dâ doch daz ende vile riuwic gestât , als ez mir armen vile lîhte getuot . wie solte ich von der nôt mich haben behuot ! si darf des niht gedenken , daz ich mînen muot iemer bekêre an dechein ander wîp . des selben hân ich mich her wole behuot , sît ich ir gap beidiu herze unde lîp und ûf ire genâde , swie wê ez mir tuot , doch wile ich langer noch haben den strît . ich hoffe des , daz mîn reht iht sî sô guot , daz si mir schiere ein vile liebez ende gît der grôzen swære , sô si des nû dunket zît .