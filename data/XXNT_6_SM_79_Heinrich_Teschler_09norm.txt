valschlôser minne kraft trage ich einem wîbe stille und âne ir wizzet manige stunt . dâ bî tuot mich kumberhaft an muote und an lîbe , daz ich ir ez niht tar gemachen kunt . si ist der êren alse rîche gar und hât ir sô wunder , daz mich daz tuot under , sô daz ich genenden niht getar . dannoch ist ein ander nôt ( daz ich der engelte , solicher vorhte wirde ich niemer vrî ) , daz ire lieplich munt sô rôt mich ûz zorne melde , swie guotlich er doch gestellet sî . sehet , diu vorhte tuot mich ouch verzagen , daz si niht wirdet inne mîner stæten minne , die ich ir lange tougen habe getragen . alsus ist diu liebe mir sunder valsch mit triuwen liep , daz si ez niht weiz noch nie bevant . dise liebe wile ich ir iemer gerne niuwen : waz danne , ist mîn liebe ir niht bekant ? und ob mir dâr|umbe wê geschihet , dulte ich dâ von smerzen lîbes unde herzen , doch minne ich si deste minner niht .