sich hât maniger hande dinc verkêret , sît mîn vrouwe twingen mich began . nû hât aber der meie die heide geêrt , in der grüene sene ich senenter man . rôsen rot der varwe ich krône : diu ræte und der sunnen schoene mîner vrouwen niht gelîchen kan . ich vant si bî maniger schoenen vrouwen , dô ich die minniclîchen jungest sach . dô begunde ich êrst ire güete schouwen , wie si vür ir aller schoene brach , sam der morgensterne lûhte ûz vile sternen , des mich dûhte : merkent wunder , waz an mir geschach . nâch hât si mit lachene an gewunnen mînen lîp , als ich iu wile verjehen : von mir wolte diu sêle sîn entrunnen , dô ich sach sô minniclîchen brehen wîze zene ûz rôtem munde , lebete ich tûsent jâr , ich en|kunde munt sô rôten niemer gespehen . dâ gesach ich die vile guoten lachen : dô begunde ire mundes rôter schîn mir sô liehte in mînem herzen machen , daz ich wânte , daz diu sêle mîn sæhe in daz wünniclîche , wolegetâne himelrîche : dô wânte ich von ir gescheiden sîn . nû hât iuwer minne durchgangen , sælic vrouwe , mir herze unde sin . nû hât mîn dienest niht vervangen , dâ ich mit sorgen inne gealtet bin . mînes dienestes wile ich swîgen und wile ûf genâde nîgen : des lât mich geniezen , küningîn !