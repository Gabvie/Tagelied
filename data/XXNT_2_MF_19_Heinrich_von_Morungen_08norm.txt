sach ieman die vrouwen , die man mac schouwen in dem venster stân ? diu vile wolegetâne diu tuot mich âne sorgen , die ich hân . si liuhtet sam der sunne tuot gegen dem liehten morgene . êr was si verborgen . dô müeste ich sorgen . die wile ich nû lâzen . ist aber ieman hinne , der sîne sinne her behalten habe ? der gê nâch der schoenen , diu mit ire krônen gienc von hinnen abe ; daz si mir ze trôste koeme , ê_daz ich verscheide . diu liebe und diu leide diu wellen mich beide vürdern hin ze grabe . man sol schrîben kleine reht ûf dem steine , der mîn grap bevæhet , wie liep si mir wære und ich ire unmære ; swer danne über mich gât , daz der lese dise nôt und ire gewinne kunde , der vile grôzen sünde , die si an ire vriunde her begangen hât .