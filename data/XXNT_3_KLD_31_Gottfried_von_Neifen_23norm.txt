nû sihet man aber die heideval ; nû sihet man valwen grüenen walt ; nû gehoert man niht der kleinen vogel singen . die sint geswigen überal . ire stimme diu was manicvalt . die nahtegal die wile der winter twingen . der nôt klage ich , und dâ bî mîne swære , die mir diu herzeliebe tuot . dâ von sô bin ich ungemuot . nû ist sie doch guot diu liebe unwandelbære . wâ wart ie mündelîn sô rôt ? wâ wart ie baz gestalter lîp ? wâ wurden ie sô vroelich stêndiu ougen , diu mich hânt brâht in grôze nôt ? genâde , minniclîchez wîp : ach hæte ich iuwer süeze minne tougen ! nû wizzet daz ich gerne bî iu wære . genâde , rôsevarwer munt : wannen machest dû mich niht gesunt ? sprich ze|einer stunt ich wile dir büezen swære . nû lache daz ich vrô bestê , nû lache daz mir werde wole ; vile rôter munt , nû lache lachelîche ; nû lache daz mîn leit zergê : sô wirde ich senenter vröuweden vol . nû lache daz mir ungemüete entwîche ; nû lache daz mîn senentiu sorge swinde ; nû lache mich ein wênic an , sît ich dir niht entwenken kan , ich senenter man , unz ich dich lieplîche vinde . einmüetic daz ist ein lîplich wort ; einmüetic daz ist der minne gire ; einmüetic senentiu herzenvröuwede lêret ; einmüetic daz ist der liebe ein hort , swie doch diu minniclîche mir mit wîbes güete selten vröuwede mêret ; einmüetic manige süeze vröuwede machet ; einmüetic vröuwet ze maniger stunt ; einmüetic daz ist ein lîplich vunt , swâ rôter munt gein liebe lieplîche lachet . wâ wart ie herzen mêr sô wole danne dâ zwei senentiu herzen sint einmüetic nâch der süezen minne willen ? si sint sô tougen vröuweden vol : doch machet sie diu minne blint , si kan in beiden herzeleit wole stillen . si vröuwent sich besamen und niht besunder . swâ herzeliep bî liebe lît , daz wünnebernde vröuwede gît , daz ist âne strît , dâ tuot diu minne ein wunder . sît_daz diu minne wunder kan , wâr umbe tuot si wunder niht an mir und an der minniclîchen süezen ? nû bin ich doch ire dienestman , swie man mich in den sorgen sihet . daz mac diu minniclîche mir wole büezen . vile hêriu minne , twinc sie vröuwedenrîche , daz sie niht gar en wunnen swebe êr daz si mir ire hulde gebe . die_wîle ich lebe ich diene ir eigenlîche .