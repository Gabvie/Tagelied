sumerwünne , sô dû dîne liehten tage erglenzen wilt ( waz kan in der werelte danne hügelicher sîn ? ) und diu sunne dringet liehtem meien durch den grüenen schilt , der von loubeschaten biret den kleinen vogellîn , diu dâr under singent süeze vröuwederîche doene : sô gedenke ich heiâ hei ! wær hier bî mir diu schoene , der ich vile gedienet hân bî mîner zît , sô würde ich vrô . jâ rîcher got von himele , wan gienge ez hiure alsô ! die gedanke nâch der lieben hoehent dicke mir den muot ( tôren reht ist vile gewunschen des er niht en|hât ) ; daz sint kranke vröuwede ze|wâr und sint doch underwîlent guot . manic man gedenket dicke dar sîn herze stât . ich gedenke dicke ze ir und wünsche daz dû süeze mînen senenten kumber , den ich durch si lîde , büeze , der ich vile gedienet hân bî mîner zît , sô würde ich vrô . jâ rîcher got von himele , wan gienge ez hiure alsô ! touwic rôse gein der sunnen , diu sich ûz ire belgelîne hât zerspreitet , stât diu wîzer liljen nâhe bî diu vile lôse hât mit güete dirre zweier bluomen schîn an ire lîbe und ist vore aller missewende vrî . man mac si wole nennen zuo dem wunsche gein dem grâle . sô gedenke ich allez liep wær hier diu liehtgemâle der ich vile gedienet hân bî mîner zît , sô würde ich vrô . jâ rîcher got von himele , wan gienge ez hiure alsô ! vrouwe minne , ich bin ire eigen dienær iemer her gewesen , sît ich die vile minniclîchen sach sô wole gestalt . mîne sinne hânt ire lîp vore allen vrouwen ûz erlesen ; ez en|wart an tugenden nie enhein wîp zuo ze ir gezalt . lieze si mich dienestes unde triuwen noch geniezen , der mich beider gein der lieben niemer wile verdriezen , der ich vile gedienet hân bî mîner zît , sô würde ich vrô . jâ rîcher got von himele , wan gienge ez hiure alsô ! diu vile reine sældebære , der ich eigen dienær bin , diu ist gar âne allen wandel ganzer tugende vol . wan ein kleine daz beswæret leider dicke mir den sin : si ist gein mîner bete ze strenge , daz bevinde ich wole . nû beginnet maniger sprechen daz tuot si mit êren : daz sint schalke , dâr an sol diu liebe sich niht kêren , der ich vile gedienet hân bî mîner zît , sô würde ich vrô . jâ rîcher got von himele , wan gienge ez hiure alsô !
