nâch liebe gât leit ! ich muoz ein wîp erschrecken , sanc ein wahtær , diu noch bî vriunde lît . ir sî geseit , daz si in balde sol wecken , wan ez wile tagen : dâ von ist ez zît . in nôt ich stân : überic liebe vorhte ich , daz si sich durch liebe wagen unde mich . wir müezen lâzen unser leben und êre , siun hân vore tage danne gescheiden sich . si tete im ez kunt vriuntlîche mit umbevange und ouch mit manigem brusteldrucke dô . ire rôter munt sprach : vriunt , dû slæfest ze lange . wir sulen uns scheiden , swie|ez uns machet unvrô . der hêrre guot ire weckenes dâ bevant . er sprach : mir ist wole und ist mir leide erkant , mir vröuwet den muot dîn minniclîchez triuten ; sô tuot mir wê , daz ich von dir muoz zehant . guot hêrre mîn , ez mac sich mêr gevüegen , ob wir uns scheiden , êr man es werde gewar . vrouwe , daz sol sîn : wir sulen uns lâzen genüegen , daz wir die naht wâren vroelich sament gar . vrouwe , unz her|nâch sô gip nû urloup mir . si sprach : hêrre , daz gibe ich noch kume dir . wie ist dir sus gâch ? daz ist , vrouwe , umbe dîn êre . si sprach : nû var , swie kume ich dîn enbîr !