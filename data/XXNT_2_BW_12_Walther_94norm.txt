weder ist ez übel oder guot , daz ich mîn leit verhelen kan ? man sihet mich dicke wole gemuot , sô trûret manic ander man , der mînen schaden halben nie gewan . sô gebâre ich dem gelîche , als ich sî maniger vröuweden rîche . nû ruoche|ez got gewegen sô , daz ich von wâren schulden müeze werden vrô . wie kumet , daz ich sô manigen man von sîner nôt geholfen hân sît ich mich selben niht en|kan getroesten , mich en|triege ein wân ? ich minne ein wîp , diu ist guot und wolegetân , die lât mich aller rede beginnen , ich kan aber endes niht gewinnen . dâr umbe wære ich nû verzaget , wan_daz si ein wênic lachet , sô si mir versaget . si sæhe , daz si innen sich bewar - si schînet ûzen Vröuwedenrîch - , daz si an den sîten iht irre var , sô wart nie wîp sô minniclich , sô tæte ire lop vile vrouwen lobes entweich . ist nâch ire wirde gefurrieret die schoene , die si ûzen zieret , kan ich ir denne gedienen iht , des wirdet bî solichen êren ungelônet niht . swie noch mîn vröuwede an zwîvel stât , den mir diu güete mac vile wole gebüezen , ob si es willen hât , sun ruoche eht , waz ich kumbers dole . si vrâget , des mich nieman vrâgen sol , wie lange ich welle bî ir belîben : si ist mir iemer vore allen wîben ein wernter trôst , ze vröuweden mir . nû müeze mir geschehen , als ich geloube an ir . genuoge kunnen deste baz gereden , daz si bî liebe sint . swie dicke ich ir noch bî gesaz , sô wesse ich minner danne ein kint . ich wart an allen mînen sinnen blint . des wær ich anderswâ betiuret . si ist ein wîp , diu niht gehoeret und guoten willen kan gesehen . den hân ich , sô mir iemer müeze liep geschehen .