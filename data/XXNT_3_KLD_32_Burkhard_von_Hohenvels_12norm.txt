waz hât mich ûf sî gebunden unde ich ir sô verre bin ? dô si mîn gedanke vunden , sâ zehant bant die mîn sin ; mîn muot mohte ir niht entrinnen , mîn herze muose ouch si minnen . mohte ich vliegen alse ein sneller valke , ich wolte ouch dâ hin . ich sante ûz durch âventiure wilde gedanke in diu lant . dô bekam in diu gehiure . die tâten ez dem sinne erkant . der lie si mîn herze schouwen . dô erkuren siu si ze vrouwen mit gemeinem muote : minne slôz siu zuo ze ir sâ zehant . mohte si siu doch entsliezen : waz ob einez dannen wile ? nein , siu en|mac dâ niht verdriezen , siu hânt kurzewîle vile , wan siu wünschent süeziu mære , daz diu liebe bî mir wære oder ich bî ir . daz ist in ein wünnebernde vröuwedenspil . waz wile si dâ mit gewinnen daz si vröuwede swendet dem der ir niemer mac entrinnen ? ich vürhte , ez ir missezeme . ich was vrî , nû bin ich eigen : si mac mich wole weinenes sweigen . swaz si wile , daz tuon ich , wan_daz ich ein ander vrouwen neme .