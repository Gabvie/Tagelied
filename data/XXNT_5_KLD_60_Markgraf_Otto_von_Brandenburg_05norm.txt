rûmet den wec der mînen lieben vrouwen und lât mich ire vile reinen lîp an sehen , den mohte ein keiser wole mit êren schouwen , des hoere ich ir die meiste menige jehen . des muoz mîn herze in hôhen luften stîgen . ire lop , ire êre wile ich niht verswîgen ; swâ si wonet , dem lande muoz ich nîgen . vrouwe minne , wis mîn bote aleine . sage der lieben , diu ich von herzen minne , si ist die ich mit ganzen triuwen meine , swie si mir benimet sô gar die sinne . si mac mir wole hôhe vröuwede machen ; wile ire rôter munt mir lieplîche lachen , sehet , sô muoz mir allez trûren swachen . ich bin verwunt von zweier hande leide ; merket , ob daz vröuwede mir vertrîbe : ez valwent liehte bluomen ûf der heide , sô lîde ich nôt von einem reinen wîbe ; diu mac mich wole heilen unde krenken . wolte ap sich diu liebe baz bedenken , sô weiz ich , mir müeste sorge entwenken .