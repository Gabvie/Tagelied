in mîner bezzisten vröuwede ich saz und dâhte , wîc den sumer wolte leben . dô rieten mîne sinne daz - des ich enkeinen trôst niht kan gegeben - , daz ich die sorge gar verbere unde hôhes muotes wære . daz hæte ich gerne sît getân , wan_daz ich bin verleitet ûf einen lieben wân , den ich noch leider unverendet hân . hæte ich ze dirre sumerzît zwêne tage und eine guote naht , mit ir ze redenne âne strît nâch mînem willen , alse ich hân gedâht , daz mich des nieman wenden solte , wie lützel ich getrûren wolte ! doch lâze ich ez unversuochet niht : ich wile ir iemer dienen und lobe ez , als ez geschihet , daz mich si niemer mêr unvrô gesihet . missebieten tuot ir niht von wîben noch von boesen mannen wê , ob si mich eine gerne sihet , waz bedarf ich guoter handelunge mêr ? lîde ich von iemanne swachez grüezen , daz mac si mir eine wole gebüezen . und wirde ich noch sô sælic man , daz sich mîn leit verendet , daz ich von ir gewan , sô vröuwet mich , daz ich sîn ie began . ich hân nâch wâne dicke wole gesungen , des mich anders niene bestuont , und lobe iedoch , als ich dâ sol , swâ guotiu wîp bescheidenlîche tuont . daz biute ich mînen vriunden ze êren und wile in iemer vröuwede mêren . mîn einez würde lîhte rât : swes muot iedoch ze der werelte als der mîne stat , ich wæne , er manige sorge ûf êre hât . dem ich alsolicher êren sol getrûwen , als ich her behalten hân , den muoz ich êr bekennen wole : sîn wille mac sô lîhte niht ergân . welle er ze vriuntinne mich gewinnen , sô tuo mit allen sînen sinnen daz bezziste und hüete sich dâ bî , daz mir iht kome ze mære , wie rehte unstæte er sî : wær er mîn eigen denne , ich liez in vrî . mich vröuwet âne alle swære wole , daz ich sô liebiu mære hân vernomen , der ich mich gerne troesten sol . mir ist der muot von grôzen sorgen komen . sît man der stete mac geniezen , sô en|sol ir niemer mich verdriezen . mîn herze ist ir mit triuwen bî ; vreis aber ez diu schoene , daz ez mit valsche sî , sô lâze si mich iemer mêre vrî .