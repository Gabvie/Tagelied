manic herze sorget ûf die zît , die der winter bringet offenbâr . anger , heide von im geselwet lît , des waldes hôhe grîse sihet man gar . diu kleinen vogellîn sint ouch geswigen , des winters twingen tuot in wê : sô vürhte ich , daz der lieben ungenâde welle an mir gesigen . muoz ich disen kumber tragen iemer unz an mînen tôt ? wisse ich , wem ich solte klagen mîne lange werenten nôt , des bedorfte ich armer wole : mîn vrouwe hât vergezzen mîn in der dieneste ich her vile manigen langen , strengen kumber dole . gedinge hât mich dâr zuo brâht , daz ich muoz in grôzer swære leben . gein der lieben hâte ich wole gedâht , daz si mir solte hôchgemüete geben : ô|wê , nû krenket si den mînen muot ! gebâre ich sus , gebâre ich sô , sô kan mîn herze erkennen niht , waz die lieben dunke von mir guot . ahten , wie ire minniclîcher lîp âne genâde mich verderbet sô ! wâ gesach ie man bescheiden wîp , diu alsô lange ire dienær lieze unvrô als mich diu herzeliebe vrouwe mîn ? tuo si mir wê , tuo si mir wole , ich wile eht iemer in ire dieneste unz ûf mîn ende sîn . minne , dû hâst mich überkomen gewalticlîche gein der vrouwen mîn , dû hâst mir vröuwede und hôhen muot benomen . sol ich iemer in den banden sîn , dâ ist diu herzeliebe unschuldic an : si en|weiz niht , minne , dîner site , dâ|von diu liebe mîner swære niht erkennen kan .