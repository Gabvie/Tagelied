sich , biderber man , wie dîn gemüete heret , swâ ein wîp dich minniclîche grüezet . al dîn hoffenunge wirdet gemêret : vrouwe güete mannen kumber büezet . âne minne ist nieman wert , unkiusche mac geminnen niht . unminne diu ist dem ein wiht der rehter minne gert . wie sol man baz gesprechen von der minne ? nieman hât niht alse rehte guotes . swer dâr pfliget , der weltet guoter sinne , minne tuot den man vrî arges muotes . swer der minne ist undertân , si lât in manige tugende sehen , als ich die wîsen hoere jihen , si lêret sünde lâzen . jâ wole dem der unminne ze allen stunden gerne vliuhet , den mac êre geêren . minne wart nie bî den sünden vunden , si kan guoten man wole rehte lêren , genuoge liute sprechent sô , daz unminne sünde sî . minne ist aller sünden vrî . sehet , minne machet vrô .