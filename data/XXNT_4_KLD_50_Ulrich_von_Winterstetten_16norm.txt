sumer ouget sîne wünne , daz ist an der zît : prüeve er wole swer tihten kunne waz materje lît an dem walde und ûf der heide breit . man mac schouwen wie die ouwen stânt bekleit , waz der anger liehter bluomen treit . ez ist ein altgesprochen wort : swâ dîn herze wonet , dâ lît dîn hort . ich habe endelîchen vunden einen schoenen hort . den kôs ich mir ze|einen stunden : nû ist mîn herze dort bî dem horde der mir vüeget bin . diu vile reine wandels eine muoz mir sîn hort in dem vile senenten herzen mîn . ez ist ein altgesprochen wort : swâ dîn herze wonet , dâ lît dîn hort . mîn hort kan wole tugende horden unde hôhen muot . diu mir ist ze horde worden , daz ist mîn vrouwe guot , in ire getelôse wole gestalt ir gebæren an den jâren mich tuot alt , swie ire tugende doch sîn manicvalt . ez ist ein angesprochen wort : swâ dîn herze wonet , dâ lît dîn hort . maniger der hât hort verborgen des er troestet sich : mîn hort gît mir niht wan sorgen unde smâhet mich . mîn vile lieber hort ist mir alsô gar unnütze . minne schüzze Cupidô traf mîn herze , sît bin ich unvrô . ez ist ein angesprochen wort : swâ dîn herze wonet , dâ lît dîn hort . minne diu ist gewalticlîchen allen dingen obe . ir kan niht ûf erde entwîchen , ez gevâhe ire klobe . wîsheit hoert diu beide nîgent ir . minne süeze , kumber büeze nâch der gîr twinge mînen hort gelîche mir . ez ist ein angesprochen wort : wâ dîn herze wonet , dâ lît dîn hort .
