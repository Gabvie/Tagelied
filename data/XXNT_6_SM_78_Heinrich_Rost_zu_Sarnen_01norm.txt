valwet nû heize , stênt ouwen bluomen blôz , rêret loup der walt und swîgent vogellîn , daz briuwent beide , wint und riffen grôz , trûren manicvalt mir wahsente ist mit in . tuot in winterzît gewalt , sô tuot mir leide , der mich noch nie verdrôz : ein wîp walt|gestalt , nû wole , der pîn sol sîn ! ich wile ir singen , wær mîner klage zwire noch von ir sô vile . ire bilede ist alsô vine , daz solte ringen ein keiser wole mit gire nâch ir âne zil und durch si liten pîn . vrouwe , mîner vröuweden spil , ruoche verdringen mîn sende quâle mir , sît ich muoz und wile genâden biten dîn . nieman den kumber ze|der werelte mir wenden kan , wan dîn trûter lîp , mînes herzen troestærîn . des vlêch ich tumber dich , vrouwe wole|getân : mir die nôt vertrîbe , ze lange in leide ich bin . ez stêt wole dir , sælic wîp , sît krump und krumber belanc ich nâch dir hân , daz dîn zarter lîp zervlieze , sælde mîn .