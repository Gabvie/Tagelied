junge und alte , helfet alle vröuwede mêren daz diu werelt noch werde vrô ! nieman kan vür trûren bezzeres niht gelêren ; daz weiz ich vür wâr alsô : volget , swer iu gebe den rât dâ mit ir sô grôze unvröuwede müget verkêren , dâ diu werelt mit umbe gât . wir sîn bezzer vrô , sô wir nâch tugenden ringen danne wir trûriclîchen leben ; vür die sorge sulen wir tanzen unde singen ; disen rât wile ich iu geben , ich bin des gedingen vrô daz mir an der lieben sol noch wole gelingen , diu mich hât betwungen sô . nieman kan mit swærem muote niht verenden : ich bin ûf genâde vrô . sælic wîp , ir sulet an mich genâde wenden , sô stêt mir daz herze hôhe . ir sît wole dâr zuo gestalt daz ir müget in trûric herze vröuwede senden : vröuweden vile habet ir gewalt . vrouwe , mir hât iuwer schoene und iuwer güete trûren von dem herzen brâht ; sælic wîp , nû troestet schiere mîn gemüete : alle tage und alle naht sô vergizze ich iuwer niht . dâr zuo wünsche ich daz diu sælde iuch wole behüetete , swie joch mir von iu geschihet . mich en|wil der lieben güete niht erlâzen , ich betrahte ire werdicheit . sô en|kume ich leider niender ir ze mâzen : si ist mir ze hoch ze breit . doch mac ich des niht verlân , sîn sî iemer mîn geverte ûf allen strâzen , daz ich ir niht vergezzen kan .