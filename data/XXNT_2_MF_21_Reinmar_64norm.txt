wende ir hoeren , einen gemellîchen strît hât ein alter man mit sînem wîbe . vile dicke greif er nider unde zuhte ein schît . si sprach : trutz, diu rede von iu belîbe . ir hant mir leides dicke vile gesprochen : ich sach iuch ein âbenttückelîn begân ; ein tumber gouch , daz ist noch ungerochen . mîn alter man der zürnet und ist im leit , ob ich einen jungen gerne minne . doch dâr umbe lâze ich niht , ich en|sî gemeit . ich hân an in bewendet mîne sinne , daz ich durch sîn grînen niene en|lâze . stôze eht ich in vore mir ûz , waz wirret daz , lît ein alter grüezinc an der strâze ? got der sende an mînen leiden man den tôt , daz ich von dem ulben werde entbunden ! solker ulveche wær mir ze allen zîten nôt . solte ein wîp vore leide sîn verswunden , daz wær ich vore einem halben jâre . ich beswenke in lîhte , daz er es niene weiz . en|ruoche eht er , wie ûze ich mich gebâre . got gebiete mîner vrouwen , daz si sî senftes muotes und âne argen willen ! ze|wâre , êr ich erlæge lasterlîchen bî , êr liez ich mich schern unde villen . ich en|gesach nie wîp mit senfter güete . si sol durch mich lâzen , daz ire laster sî : ich en|kan ir anders niht gehüeten .