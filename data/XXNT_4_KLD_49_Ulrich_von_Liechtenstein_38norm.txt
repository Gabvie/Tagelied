êren gernte rîtær , lât iuch schouwen under helme dienen werden vrouwen . wellt ir die zît vertrîben ritterlîche , êren rîche werdet ir von guoten wîben . ir sulet hôchgemuot sîn under schilde , wole gezogen , küene , blîde , milte . tuot ritterschaft mit sinnen und sît vrô , minnet hôhe : sô müget ir lop gewinnen . denket an der werden wîbe grüezen , wie sich daz kan guoten vriunden süezen . swen vrouwen munt wole grüezet , der|ist gewert swes er gert : sîn vröuwede ist im gesüezet . swer mit schilde sich decken wile vore schanden , der sol ez dem lîbe wole enblanden . des schildes ambaht gît êre . im ist bereit werdicheit : si muoz ab kosten sêre . manlich herze vindet man bî schilde : zegelich muot muoz sîn dem schilde wilde . gein wîben valsch der blecket , swer in hât , an der stat dâ man mit schilden decket . tuo hêrr schilt : man sol mich hiute schouwen dienen mîner herzenlieben vrouwen . ich muoz ire minne erwerben unde ire gruoz oder ich muoz gar in ire dienest verderben . ich wile si mit dieneste bringen inne daz ich sî baz danne mich selben minne . ûf mir muoz sper erkrachen . nû tuo her - - ! des twinget mich ire lachen : daz kan si süeze machen .
