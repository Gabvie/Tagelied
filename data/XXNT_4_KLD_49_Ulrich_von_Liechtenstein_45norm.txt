wâfen über die gar unguoten , die dâ selten werdent vrô . die heize ich die ungemuoten : daz ist ire name von rehte alsô . wâfen über si iemer mêre : si verliesent mit ir trûren sælde und êre . swâ ein wîp niht vrô gemachen kan ire herzenlieben man mit ir triuten , mit ire lachene , dem ist vröuwede gar zergân . vröuwet in niht ire süezez loesen , en gemachent niemer vrô des meien rôsen . ich bin vrô von einer rôsen : diu kan sprechen süeziu wort . ir vile lieplîche guotlîche loesen gît mir hôher vröuweden hort . mit ire kleinverretem munde ziuhet si mir trûren gar ûz herzen grunde . schouwet wie diu bî ire süeze ûz den bluomen ziehen kan . alsô ziehent mir ire grüeze trûren von dem herzen danne . ire urloup und ouch ire grüezen kan si mir mit süezen worten suoze süezen . si hât hôhes muotes krône mit ir güete mir gegeben . die hân ich von ir ze lône : des muoz mîn muot hôhe sweben . wole ir daz si mich sô kroenet unde ire wîpheit mit vile hôhen tugenden schônet .
