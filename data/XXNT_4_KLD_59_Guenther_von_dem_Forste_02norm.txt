swer ie senenten muot gewan durch liep , der râte mir ; wan ich bin ein trûric man . der kumet mir abe von ire , die ich vore allen vrouwen mir erkôs : kumet mir abe lieber wan , sô bin ich vröuwedelôs . nû sulet ir mir lêre geben daz vröuwede an mir gestê . solte ich âne ire helfe leben , jâ lieze ich êr zergære al die werelt , swaz mir dâ von geschæhe : mir sint doch vinster liehte tage , swenne ich si niender sehe . wære ich in der werdicheit , daz ich ir torste sagen sorge die mîn herze treit von ir diu ich muoz verdagen , wande ich verre des unwirdic bin ! daz ich iemer iht gedenke an si , daz ist tôren sîn . noch hân ich ein troestelîn , daz hoehet mir den muot . si sprechent swer kan stæte sîn , des ende wirdet guot . wirdet si stæte an mir hin ze ir gewar , sô ist mîn hoffenunge daz si liebe mir erbar . wie wirdet ir mîn stæte kunt , sît ich si niender tar sprechen zuo decheiner stunt sô grôz als umbe ein hâr ? des vürhte ich vile kleine an ire bejage ; wande ir gar unkündic ist mîn kumber und mîn klage .