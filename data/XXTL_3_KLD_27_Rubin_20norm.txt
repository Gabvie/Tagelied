wie kunde leider mir geschehen wan_daz ich den wahtær hoere jehen daz ez sî tac ? sô redet ein schoene vrouwe guot wider einen rîtær hôchgemuot , der bî ir lac . si sprach dû tuo mir vriundes triuwe schîn und gip mir stat enmitten in dem herzen dîn , daz ich dâ gewaltic vrouwe müeze sîn . dô sprach der rîtær ellenthaft dîn liebe hât sô grôze kraft wider mînen lîp daz si niht grôzer mohte sîn . dû wonest mir in dem herzen mîn , vile reine wîp , sô daz mir niemer lieber kan geschehen danne ob ich dich noch tougen müeze sehen , mînes herzen wile ich dir vür eigen jehen . diu vrouwe ire liep zuo ze ir gevie . si sprach sît mir belîbet hier daz herze dîn , und ich des sô gewaltic bin , sô vüere ouch dû daz mîne hin , geselle mîn , sô daz si stæter kele einander streben . ach hêrre vriunt , geselle mîner vröuweden leben , denke waz wir beide einandern hân gegeben . dô kuste er dô wole tûsent stunt ire minniclîchen rôten munt ; sam tete si in . sich huop grôz weinen von ir hier , daz si niht mohte wizzen wie er kæme hin . si sprach ô|wê mir dîner balden jage . nû wilt dû von mir , daz ist mînes herzen klage . lige eht eine wîle , ez ist niender gein dem tage . doch muosen si sich scheiden dô . des scheidenes wâren sie unvrô , doch muose ez sîn : der tac der sleich in balde zuo . nû en|weiz ich leider waz ich tuo , wan vrouwe mîn , der dîner tugent und dîner hôhen werdicheit der sol mîn stæter dienest iemer sîn bereit : daz sî bî dem hôhesten eide dir geseit . diu tougen minne im geriet daz er vruo von der vrouwen schiet trûrente unvrô . diu vrouwe trûren ouch began . ire ougen mohten niht verlân , si en|weinten dô . si sprach ez ist guot der die vröuwede lât diu mit sô grôzem leide dicke ein ende hât : leit mit liebe tragen der muot ze|der werelte stât .