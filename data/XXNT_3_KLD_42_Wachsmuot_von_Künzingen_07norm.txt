lobe ich nû des meien güete , der uns manige vröuwede gît , waz troeste daz ? obe ich in den rôsen wüetete an den gürtel mîn , die touwes wæren naz , sô ist mîn muot doch ze vröuweden kleine : mich en|troeste ein wîp aleine , sô ist mîn trôst ze liebe noch ze lebenne guot . liep , vore allem liebe ein wünne , hebe mir die werelt und ouch mîn selbes leben . schouwe , ob ich iht gelten kunne : ich wile al der werelte vröuwede durch dich geben . liebe hât dicke leides ende : mînes herzen trôst , nû wende daz des lieben mir mit leide iht werde rât . ich wile dir mit triuwen singen âne liegen triegen mîne bezzisten zît . vrouwe , lâz an dir gelingen , mir ist anders trôst und alliu vröuwede quît . guotiu wîp , wünschet algemeine daz diu güete mir aleine werde , sô gevröuwe ich maniges herzen lîp . obe ich ungesungen swende mîniu jâr mit trûren âne hôhen muot , waz mac ich dâ mit verende niht wan_daz ez den vröuwedelôsen sanfte tuot . ich wile sîn vrô mit ungeræte unde an einem wîbe stæte , swie si wende mir die bezzisten vröuwede mîn .