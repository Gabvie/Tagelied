ich hæte disen lieben sumer maniger vröuweden mir gedâht . des mich wendet senenter kumber , den mir hât diu liebe brâht . der wile al mîn dienest versmâhen ; dâ von wonet mir trûren nâhen . nû ist ze sorgen mir gedâht . swenne ich denke an lôslich lachen daz mir in mîn herze brach , sol mir daz niht vröuwede machen dô ich die guoten lachen sach lieplîche ? daz wart mir verkêret : markær , daz si sîn geunêret ! von den lîde ich ungemach . vrouwe , ich wile genâde suochen , tuot an mir genâde schîn ; des sol iuwer tugent ruochen , machet vrô daz herze mîn . lât mîn vrouwe ire vriunde verderben ? ich muoz in ire dieneste ersterben , sî en|wende senden pîn .