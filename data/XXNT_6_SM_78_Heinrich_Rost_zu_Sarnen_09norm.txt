wole der sumerlîchen zît , diu sô manigem herzen vröuwede gît , daz den winter was unvrô . heit in wünniclîcher wât lît bekleidet , des nû veste hât vrîiu lerke in lüften hôhe . wan sihet allenhalben wünne vile : doch swie vile sî vröuwedenspil , ob diu liebe mich niht troesten wile , sô lige ich in sorgen - . senden bin ich stæte hân nâch der minniclîchen wolegetân , des en|wirdet mir niemer buoz . vogelsanc noch bluomenschîn mac erloeschen mir den kumber mîn . doch mir tet ein lieplich gruoz baz danne in den ouwen touwic vluz , würde mir dâ|bî ein kus , herziclîchez sorgen ich verlus von dem houbete unz ûf den vuoz . neinâ , roeselehter munt , niht verzage an mir , tuo mich gesunt , sô wirde ich an vröuweden rîche . mînen stæten smerzen grôz , des mîn herze lîdet manigen stôz in dem lîbe tougenlîche , nieman kan geheilen iemer mir , wan dîn grüezen : des entbire langer niht , sô sihet man vrô mîn gire nâch der zîte heilen sich .