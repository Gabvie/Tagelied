ich was in minnen ahtode und ir gevangen gar . bar maniger vröuweden kumber muoste ich dulten , êr mich ze sinnen brâhte ire lieplich umbevanc . danc ir sî , diu mich komen liez ze hulden . ich solte , wolte kurloup von ire schulden vür bringen baz : laz bin ich an den sinnen mîn : vîn ist der wille , konde ich ez hôhe vergulden . ob allem golde gimme ist ire vile werder lîp . wîp nû noch niemer mêr wirdet schoener vunden . jâ ist , alse ich wolte , stimme und ire vile werder gruoz . buoz ist mir sorgen , ich bin dâr|abe entbunden : ire lachen machen heil kan senden wunden ; geil ich des bin . sin und der muot mir vliegent hôhe . vrô heize ich , mir ist von liebe leit verswunden . ich gân ir vollen heiles , si ist sô tugenderîche . gelîch ir ûf erden niender lebet , der hêren ; gar unbewollen meiles ist si sunder strît . wît ist ire lop erschollen hôh in êren . mit ringen dingen mir kan wünne mêren ire trûtlich wort . hoert mîner hôhesten vröuwede enzît gît solichen trôst der sich niht kan verkêren .