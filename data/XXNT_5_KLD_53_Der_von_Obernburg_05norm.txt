ich wile wole von wîbes güete iemer sprechen unde singen durch si diu mir hôchgemuote mac vore allen vrouwen bringen . si ist eine die ich meine vore in allen . wole gevallen muoz si mir . sehet , dâr umbe diene ich ir . ich ergap mich eigenlîche ir , dô ich si sehen begunde . daz hât si , diu sældenrîche , gar unmære sît der stunde daz si guote mînem muote swære mêrte . dô versêrte si mich gar . des nimet si nû kleine war . wisse ich , wie ich mich gebârte , dâ von si mîn âhte næme unde ich niender des entvarte daz ir êren missezæme ! der gedinge machet ringe mich von sorgen . vröuweden borgen wolte ich danne . des sî leider mir erban . minne tuot unminniclîche mir an ir die ich dâ minne : si bedwinget ungelîche mîne und der vile guoten sinne . daz|ist ein swære , diu mich lære vröuwen machet unde swachet mir den lîp . daz bedenke ein sælic wîp .