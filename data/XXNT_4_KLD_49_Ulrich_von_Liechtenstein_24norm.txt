ô|wê der sô sælic wære , der uns kunde geben rât vür die manicvalten swære dâ diu werelt mit umbe gât ! ouwê sô gemeiner sorgen ! wâ hât vröuwede sich verborgen ? die en|vinde ich hier noch dâ . möhte ich iener vröuwede vinden , dâ und ich ouch êre bî . durch daz sol ich niht erwinden , ich en|vinde wâ si sî . und erwirbe ich vröuwede und êre , waz bedarf ich sælden mêre ? wie kan mir gelingen baz ? rehter vröuweden , swer dâr weltet , der hât iemer niuwe jugent . sô tuot sorge daz man altet und verderbet manige tugent . vröuwede ist süeze , sorge ist sûre . ich was sorgen nâchgebûre : diu hât mir erleidet sich . durch daz sol ouch ich si leiten guoten liuten swâ ich kan . mac ich , ich wile von ir scheiden , von ir sîn ein vrîer man . got vore sorgen mich behüetete : dâr zuo bite ich wîbes güete daz ir hiute mich bewar . guotiu wîp süeze unde reine , der|ist noch wunder , swâ si sîn . hier vunte ich der guoten eine ! der gibe ich daz herze mîn . ich wolte ir ze hulden singen , ire lop alsô hôhe bringen daz si es muoste danken mir . got gebe daz ich sî noch vinde , der gemuote sî sô guot daz si sich mîn underwinte , mir ze hoehen mînen muot . vinde ich die , sô vinde ich êre . sô getrüere ich niemer mêre : niemer wirde ich mêre unvrô .