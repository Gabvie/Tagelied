âne liep sô manic leit , wer mohte daz erlîden iemer mêr ! wær ez niht unhövischheit , sô wolte ich schrîen : sê gelücke , sê! gelücke daz en|hoeret niht und selten ieman gerne sihet , swer triuwe hât . istz alsô , wie sol mîn danne iemer werden rât ? wê , wie jâmerlich gewin tagelîche vore mînen ougen vert . daz ich sô gar ertoeret bin mit mîner zuht , und mir daz nieman wert ! mit den getriuwen alten sîten ist man nû ze der werelte versniten . êre unde guot hât nû lützel ieman , wan der übel tuot . daz die manne als übel tuont , daz|ist gar der wîbe schult : daz ist leider sô . dô ire muot ûf êre stuont , dô was diu werelt ûf ire genâde vrô . hei , wie wole man in dô sprach , dô man die vuoge an in gesach ! nû sihet man wole , daz man ire minne mit unvuoge erwerben sol . lât mich zuo den vrouwen gân : sô ist daz mîn allermeiste klage , sô ich ie mêre zühte hân , sô ich ie minnere werdicheit bejage . si swachent wole gezogenen lîp , ez en|sî ein wole bescheiden wîp . der meine ich niht . diu schamet sich des , swâ iemer wîbes scham geschihet . reiniu wîp und guote manne , swaz der lebene , die müezen sælic sîn . swaz ich den gedienen kan , daz tuon ich , daz si gedenken mîn . hier mit sô kunde ich in daz : diu werelt en|stê danne schiere baz , sô wile ich leben , sô ich bezziste mac , und mînen sanc ûf geben .
