stæten vriunden wile ich klagen daz mich ein wîp betwungen hât . ez gêt mir nâhe , ich muoz ez sagen , wie sol des iemer werden rât ? sorge lîde ich al die naht , dâr zuo den tac . alsô tuot si mir . geruowen ich nienen mac . mir en|wart nie alsô wê . si en|trôste mich , ich hæte ez baz gelâzen êr ich hâte ein wünniclîchez leben êr grôze liebe mich gevie . trûren daz ist mir nû gegeben , daz niemer mêre mir zergie , sît ich innen wart wie rehte si|ez begât ; dâ von ir diu werelt daz bezziste lop verstât . mîniu leit diu . huoben sich , als ich si sach , sô sende ich nâch der schoenen mich . diu werelt mit grôzer vröuwede stât : daz sol mir sîn ein stæte leit , ob mich diu wünne sô vergât . der bluomen was ich ie gemeit ; leider nû muoz ich erlîden grôze nôt : jâ en|sach ich nie sô manige heide rôt . schoene wîp , wole tuo mir nû . wole tete ich dir , ob ich wole mohte alse dû . sælic müeze ein rîtær sîn der wole verschulden kan den nît . vile holt ist im daz herze mîn , wande er den merkæren gît vile dicke swæren muot . die vrouwen minnent in unde ist an den guoten wîben ein gewin . swaz si redent , daz bezziste er tuot , swer vröuwede pfliget ; vür sorge en|wart nie niht sô guot .