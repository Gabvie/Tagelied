herze dû bist âne sin , volgest dû den ougen nâch : dû maht niht volenden allez daz si wellent spehen . en|ruoche wâ si sehen bin , dâr umbe en|sî dir niht ze gâch . tuost dû des niht , dâ von mac dir wole grôzer schade geschehen , wes zîhe ap ich diu ougen mîn ? ez ist gar des herzen rât . diu mir ougen herzelîp sô gar betwungen hât , von der muoz mich dunken guot ob si mich leben lât . ich sehe gerne sunder wanc den ir vile minniclîchen schîn . ich wolte|es iemer gerner an danne einen engel sehen . mîn liebe ist gein ir niht ze kranc : ich meine die lieben vrouwen mîn . iedoch sô muoz ich einer grôzer schulde von ir jehen : êr ich si vollebite , sô hât si mir gar verseit . ich weiz wole daz : ein krankez herze wær dâ von verzeit . êr ap ich daz tete , ich lite êr iemer arbeit .