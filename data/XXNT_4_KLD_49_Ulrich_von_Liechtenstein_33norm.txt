wizzet , vrouwe wole getân , daz ich ûf genâde hân herze und lîp an iuch verlân , daz riet mir ein lieber wân : durch des rât hân ich ez getân und wile es niht abe gestân . daz lât mir ze guote ergân . sît ir dienestes mir bereit , tuot ir daz ûf lônes reht , sô lât mich erkennen daz , wie der dienest sî gestalt , den ich mich sol nemen an , wie der lôn geheizen sî , der iu von mir sol geschehen . vrouwe , ich wile in mînen tagen sô nâch iuwern hulden jagen , daz ez iu muoz wole behagen , den muot durch iuch hôhe tragen unde an vröuweden niht verzagen , iuwer lop der werelte sagen , und des lônes noch gedagen . sît ir vrô , dâr zuo gemeit , mir ze dieneste alse ir ieht , ez gevrümet iuch selben baz danne mich wole tûsentvalt , tuot daz schamelop hin danne : mir ist der spiegel swære bî dâr inne ich mîn leit sol sehen . iuwer lop die wirde hât , daz ez wole ze hove gât , baz danne aller küninge wât âne schame aldâ bestât . lieber hêrre , sælic man , ir sît spottes alze vrî . daz ist unprîs , tar ich es gejehen .
