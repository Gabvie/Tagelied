wole hôher danne rîche bin ich alle die zît , sô alsô guotlîche diu guote bî mir lît . si hât mich mit ire tugende gemachet leides vrî . ich kom ir nie sô verre sît ir jugende , ir en|wære mîn stætez herze ie nâhe bî . ich hân den lîp gewendet an einen rîtær guot , daz ist alsô verendet , daz ich bin wole gemuot . daz nîdent an|der vrouwen unde habent des haz und sprechent mir ze leide , daz si in wellen schouwen . mir geviel in al der werelte nie nieman baz .
