< ich sihe den morgensternen glesten ! >rief ein wahtær überal unswær nâch sînes herzen wal hier minne tougen sunder lougen ûf dem sal , der scheide sich enzît von liebe daz im nâhe lît . vile unverborgen ûf den esten manic wildiu nahtegalliute donet âne zal . den tac vermelden in den welden kan ire schal ; dâ warne ich vriunde bî , durchdaz in gâch von minnen sî , den palas erliuhte daz vroelîche morgenrôt . ein scheiden mich von liebe dûhte wæger danne ein grimmiclîcher tôt . diz merke ein rîtær , dem ze bitter al sîn vröuwede werden mac , ob er langer ûf den tac wile spulgen hinne süezer minne : swer gepflac der mâze an liebe nie , dem misselange an minnen ie ein vrouwe schoene von der stimme sêre und inniclîche erschrac , dô si liebe nâhe lac ; ire jâmerwunde gar ze grunde tiefe wac ; diu reine sprach : ouwê ! nû muoz ich trûren aber als êr der minne loene sint ze grimme , wole ich daz erkennen mac : wande ire vröuwede ist mir ein slac , sît ich durch dîne glanzen schîne , leider tac , vermîden sol mîn liep . dû wære ie mînes heiles diep , der mîn gelücke stôrte mit unsælden kumberlîche : swenne ich den morgen nennen hôrte , sô verbarc mîn hôchgemüete sich . geselle reine , dem ich eine ganzer triuwe schuldic bin , wache und île von mir hin ! der tac ûf dringet unde bringet leiden sin , der mich an liebe wunt wile machen ûf des herzen grunt .> dem rîtær küene sorge entsperret wart von jâmer inniclîche , zuo der schoenen twanc er sich ; er sprach : trûtherze , bitter smerze lêret mich daz ich von senenter nôt gelige an hôher wünne tôt . mîn vröuwede grüene wirdet gederret , mîde ich unde lâze dich . herzetroestærinne , sprich : waz sol mîn werden ûf der erden , vrouwe , ob ich ze lange schiuhen muoz dich unde dînen werden gruoz ? dû solt mir des gelouben , daz ich kume dîn enbier . uns wile der morgen vröuweden rouben : lege mich , trût ein wênic nâher dir ! an dînen armen lâz erwarmen mich , vile reine sælic wîp , unde twinc ouch dînen lîp zuo mînem herzen ! senden smerzen dû vertrîp und gip ein küssen mir ! dâ mite scheide ich mich von dir .>