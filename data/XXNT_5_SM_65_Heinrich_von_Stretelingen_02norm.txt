ach , der ich ob allen vrouwen ûf mînes endes zil dienen wile , diu hât âne schulde verhouwen mich sêre ûf den tôt . ach , der nôt ! ach , ûf genâde , swie si mir tuot , habe ich muot , guot , lîp und leben ir ergeben . ich wolte ir mit rede bescheiden , waz ich herzeklage von ir trage . si tete , als ich wære ein heiden ! ach , mîn vröuwede seic , ich gesweic . ach , ûf genâde , swie si mir tuot , habe ich muot , guot , lîp und leben ir ergeben . sît mîn vrouwe , die ich kroene , rede mir senden man niht en|gan , mînen kumber ich ir doene , swar ich landes var , offenbâr . ach , ûf genâde , swie si mir tuot , habe ich muot , guot , lîp und leben ir ergeben . ir vile spiegelliehten ougen hânt versêret mich herziclîche . ich muoz sterben , sunder lougen . ach , ir mundel rôt tuot mich tôt ! ach , ûf genâde , swie si mir tuot , habe ich muot , guot , lîp und leben ir ergeben . swie si mit gewalt mich twinge , mich kan wenden niht kein geschiht . ich muoz iemer ûf gedinge sîn ire eigen kneht : daz ist sleht . ach , ûf genâde , swie si mir tuot , habe ich muot , guot , lîp und leben ir ergeben .