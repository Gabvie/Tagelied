maniger grüezet mich alsô - der gruoz tuot mich ze mâze vrô - : Hartman , gên wir schouwen rîtærlîche vrouwen . mac er mich mit gemache lâzen und île er zuo den vrouwen gân ! bî vrouwen triuwe ich niht vervan , wan_daz ich müede vore in stân . ze vrouwen habe ich einen sin : als si mir sint , als bin ich in ; wande ich mac baz vertrîben die zît mit armen wîben . swar ich kume , dâ ist ir vile , dâ vinde ich die , diu mich dâ wile ; diu ist ouch mînes herzen spil . waz touc mir ein ze hôhez zil ? in mîner tôrheit mir beschach , daz ich zuo ze einer vrouwen gesprach : vrouwe , ich hân mîne sinne gewant an iuwer minne . dô wart ich twerhes an gesehen . des wile ich , des sî iu bejehen , mir wîp in solicher mâze spehen , diu mir des niht en|lânt beschehen .