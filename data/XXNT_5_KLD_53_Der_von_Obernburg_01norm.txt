sich vröuwet der süezen sumerzît erde unde luft und swaz diu beidiu bernde sint . ich tete alsô , wan_daz mir lît ein leit sô nâhe dâ von mir vröuwede gar verswint . ouwê daz mich diu liebe des niht ane tuot , und ich ir mîne bezzisten tage mit stete her gedienet hân ! nû hoere ap ich doch jihen des , si sî sô guot : wan neigte si mîn hôhe klage , sô daz si eine gunde mir daz ich ir diente ûf lieben wân . mit stætem muote und âne wanc , als man ze rehte stæten wîben dienen sol , habe ich der guoten âne danc gedienet : waz dâr umbe ? si mac mich noch wole von senenten sorgen scheiden , sî vile sælic wîp , die ich nâch süezer liebe habe , der mich aleine mac gewern ire hoehe berntiu tugent , ire minniclîcher lîp . kumet mir mîn langer kumber abe , ich wirde solicher vröuweden rîche der tûsent herzen mohten gern . wile mich diu herzeliebe niht ire güete lâzen geniezen , der si wunder hât , durch waz solte ich danne ahten iht , wie|ez ûf der heide an sumerliehter wünne stât ? ire rôsevarwer munt , ire minniclîcher gruoz mac mir vile mêre vröuwede geben danne al der vogel süezer sanc . waz sol ich sagen ? wirdet mir von ir niht swære buoz , sô endert sich alliclîche mîn leben und ist diu zuoversiht dâ hin dâr ûf ich ie nâch vröuweden ranc .