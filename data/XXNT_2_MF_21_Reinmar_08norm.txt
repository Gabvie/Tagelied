sô vile sô ich gesanc nieman , der anders niht en|hæte wan den blôzen wân . daz ich nû niht mêre en|kan , des en|wunder nieman : mir hât zwîvel , den ich hân , allez , daz ich kunde , gar benomen . wanne sol mir iemer spilente vröuwede komen ? noch sehe ich gerne mich in hôhen muote als êr mich en|scheide ein wîp von dirre klage und spreche ein wort , alse ich ir sage , mir ist anders iemer wê . ich alte ie von tage ze tage und bin doch hiure nihtes wîser danne vert . hæte ein ander mîne klage , dem riete ich sô , daz ez der rede wære wert , und gibe mir selben decheinen rât . ich weiz vile wole , waz mir den schaden gemachet hât : daz ich si niht verheln kunde , swaz mir war . des hân ich ir geseit sô vile , daz si daz niemer hoeren wile . nû swîge ich unde nîge dar . ich wânte ie, ez wær ire spot , die ich von minnen grôzer swære hôrte jehen . des entgilte ich sêre , simmer got , sît ich die wârheit an mir selben hân ersehen . mir ist komen an daz herze mîn ein wîp , sol ich der vol ein jâr unmære sîn , und sol daz von alse lange stân , daz si mîn niht nimet wâr sô muoz mîn vröuwede von ir gar vile lîhte âne allen trôst zergân . sît mich mîn sprechen nû niht kan gehelfen noch gescheiden von der swære mîn , sô wolte ich , daz ein ander man die mîne rede hæte zuo der sælde sîn ; und iedoch niht an die stat , dar ich nû lange bite und her mit triuwen bat . dar en|gan ich nieman heiles , swenne ez mich vergât . nû gedinge ich ire genâden noch . waz si mir âne schulde doch langer tage gemachet hât ! und wiste ich niht , daz si mich mac vore al der werelte wole wert gemachen , obe si wile , ich gediene ir niemer mêre tac . jô hât si tugende , der ich volge unz an daz zil , niht langer wan die_wîle ich lebe . noch bite ich si , daz si mir liebez ende gebe . waz hilfet daz ? ich weiz wole , daz si ez niht enttuot . doch tuo si ez durch den willen mîn und lâze mich ire tôre sîn und neme mîne rede vür guot .