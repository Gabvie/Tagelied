alle die in hôhem muote wellen sîn , den wile ich daz râten bî den triuwen mîn , daz si minnen guotiu wîp sunder valsch mit triuwen alse ir selber lîp . guotiu wîp sint guot vür aller hande leit : von ire güete hât man manige wirdicheit . in der werelte nieman mac âne ire helfe vrô belîben einen tac . zuht und êre , triuwe , milte , hôher muot kumet von wîben , dâr zuo maniger hande guot . ire lîp engels schoene hât : al der werelte heil an ire genâden stât . ich wile iemer hôhen muot von wîben hân , swie ein wîp unwîplîche habe an mir getân . swaz ich dâ von leides dole , des mac mich ein guot wîp noch ergetzen wole . vinde ich die , diu dienest kan vür dienest nemen , ich tuon ir den dienest der ir muoz gezemen und der mich gemachet wert . soliches wîbes hân ich ie ze vrouwen geêrt . si muoz tugende güete bî|der schoene hân , der mîn lîp mit dieneste mêr wirdet undertân , dâr zuo wîplich sîn gemüete , êren rîche vore allem wandel gar behuot . ich wile gerne sîn ein vrouwe vrîer man , al die_wîle ich niht ein güete vinden kan . ê_daz ich den dienest mîn mêr verlüre , ich wolte êr âne vrouwen sîn .