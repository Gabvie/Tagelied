in sô hôher swebender wünne sô gestuont mîn herze âne vröuweden nie . ich var , als ich vliegen kunne , mit gedanken iemer umbe sie , sît_daz mich ire trôst entvie , der mir durch die sêle minnent in daz herze gienc . swaz ich wünniclîches schouwe , daz spile gegen der wünne , die ich hân . luft und erde , walt und ouwe sulen die zît der vröuwede mîn entvâhen . mir ist komen ein hügenter wân und ein wünniclîcher trôst , des mîn muot sol hôhe stân . wole dem wünniclîchen mære , daz sô süeze durch mîn ôre erklanc , und der sanfte tuonter swære , diu mit vröuweden in mîn herze sanc , dâ von mir ein wünne entspranc , diu vore liebe alsam ein tou mir ûz von den ougen dranc . sælic sî diu süeze stunde , sælic sî diu zît , der werde tac , dô daz wort gienc von ire munde , daz dem herzen mîn sô nâhen lac , daz mîn lîp von vröuwede erschrac , und en|weiz von liebe joch , waz ich von ir sprechen mac .