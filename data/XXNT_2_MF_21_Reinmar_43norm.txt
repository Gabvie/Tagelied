dem gelîche en|tuon ich niht , als ich durch swachen nît verzage . swenne iht leides mir geschihet , mit vuoge ich ez tougenlîchen trage und gedenke es wirdet rât . alsô habe ich gelebet her , daz mir mîn dinc noch schône stât . mînem leide ist dicke sô , daz nieman wole volenden kan , und gestên doch lîhter vrô danne in der werelte ein ander man . deste unstæter bin ich niht , wan_daz ein sinnic herze sich beklagen sol des im beschihet . mich beswærent alle die , der herze niht sô sinnic sîn , daz si lebent , si|ne wizzen wie , und spottent doch dâr under mîn . die sint übel und bin ich guot , wande ich niemer rehten man gehazzen wile , sô er rehte tuot . stæten lop er nie gewan , swer al der werelte willen tuot . mêr umbe êre sol ein man sorgen denne umbe ander guot und des bezzisten vliezen sich . vrâge in ieman , wer im daz gerâten habe , sô nenne er mich .