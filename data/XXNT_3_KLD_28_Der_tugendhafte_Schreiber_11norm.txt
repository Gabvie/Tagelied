sô wole der lieben sumerwünne , waz si der werelte vröuwede gît ! swie lützel si mich vröuwen kunne , iedoch sô lâze ich âne nît , ob al diu werelt mit vröuweden lebet und diu nahtegal in hôhem muote singet : swie gar ire muot in vröuweden swebet , ist daz mir diu wolegetâne vröuwede bringet , an der sô gar mîn vröuwede stât , sô ist doch mîn vröuwede ire vröuweden ungelîch ; wan swenne ire vröuwede ein ende hât , sô bin ich , wile diu guote , vröuwedenrîche . si lât mir in den senenten riuwen âne allen trôst ze lange vrist , swie ich sie meine doch mit triuwen vile gar âne allen valschen list . si wænet lîhte daz si mir niht en|wone stæticlîche in mînem muote : daz ich sô lange sî verber daz en|meinet niht wan valscher liute huote . si sol daz wizzen , swâ ich bin , daz ich ir niemer niht vergezzen kan . si ist mînes herzen küningîn und ich ire lobes stæter dienestman . si wunderreine , wole|gemuote kan aller dinge mâze hân ; des sol si minniclîche güete ouch ein mâze an mir begân und gebe mir eteslîchen trôst deich von mînen senenten sorgen werde entbunden . als ich der denne wirde erlôst , sô gevröuwe ich mich ire trôstes ze allen stunden : sîn trôste aleine , sô bin ich an vröuweden tôt , swie vile uns bluomen kumet . ô|wê wannen troestet si nû mich , sît mir ire trôst sô wole ze vröuweden vrümet .