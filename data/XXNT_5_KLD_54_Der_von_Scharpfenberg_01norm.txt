meie , bis uns willekomen , sît dû trûren hâst benomen manigem daz den winter her mit sorgen hât gerungen , dem walde ist wole gelungen , er stêt alsô besungen . dirre mære bin ich vrô sprach ein geiliu maget dô wer sol mir nû wenden , obe ich gê nâch bluomen swanze ? hæte ich der ze einem kranze , sô zeme ich an dem tanze . tohter , lâ dîn swanzen sîn , volge nâch der lêre mîn . mich bedunket , dîn muot tobe sêre nâch der minne . dû|ne hâst niht guoter sinne ; dâ von belîp hier inne . nû sihe ich wole , ir hüetet mîn , sît ich sol hier bî iu sîn . wizzet doch , sît ich ez weiz , sô kumet iu niht ze guote . verloren ist iuwer huote . sô sprach diu wolegemuote . sol mîn huote sîn verloren , daz ist mir wole von schulden zorn . volge mir durch dîne vrume und hüete dich vore der wigen . die manne die kunnen liegen ; dâ von lâ dich niht triegen . ich en|hüetete mîn vore der wigen niht , swaz halt mir dâ von geschihet , dem ich holdez herze trage , dem muoz an mir gelingen . er kan wole swære ringen , ich wile im vröuwede bringen . dû vröuwest in und beswærest dich : tohter , lâz ez noch durch mich . nein ich , muoter , ir habet iuch versûmet an dem râte : ez ist nû ze spâte . hin spranc diu junge drâte .