nû sihet man die grüenen heide wole bekleidet , wole geschônet : schouwet an den grüenen walt ! nû gehoert man die vogel singen in den wünniclîchen ouwen , die der kalte winter twanc : diu sihet man in wünnen beide . vogelsanc mit vröuweden donet , wan ire stimme ist manicvalt . nû sihet man die bluomen springen der mac man ein wunder schouwen , sît der liebe sumer ist hier . maniger vröuwet sich gein der wünne : sô lebe ich in senenter swære nâch der lieben vrouwen mîn diu dâ kan sô suoze lachen , swenne ire rôter munt erlachet unde er liebe lachen sol . baz danne ich erdenken kunne kan si wole , diu sældebære , kiusche und dâ bî wîplich sîn . sie kan mir die vröuwede machen daz mîn herze an vröuweden krachet , vrouwe minne , dâr zuo sprich . minne , hilf daz mir diu hêre , diu mir in mîn herze tougen mit ire liehten ougen brach , mîne sende swære büeze die ich von der schoenen dulte . doch vröuwet mich ein lieber wân , daz si mir mîn leit verkêre , wan ich hân , daz ist âne lougen , von ire senentez ungemach . minne , sprich daz sie mich grüeze ; minne , wirp mir umbe ire hulde ; sô ist mir senden siechen baz .