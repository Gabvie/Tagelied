liute unde lant die mohten mit genâden sîn , wan zwei vile kleiniu wortelîn mîn unde dîn , diu briuwent michel wunder ûf der erde . wie gânt si vröuwente unde wüetente überal und trîbent al die werelt umbe als einen bal . ich wæne , ire krieges iemer ende werde . diu vertâne gîte diu wehset allezumbe sich dâ her sît Even zîte und irret alliu herzen und alliu rîche . deweder hânt noch zunge die meinent noch minnent niht wan valsch und anderunge . lêre und volge liegent offenlîche . gelücke daz gêt wunderlîchen an und abe : man vindet ez vile lîhter danne man|ez behabe ; ez wenket , dâ man ez niht wole besorget . swen er beswæren wile , dem gît ez êr der zît und nimet ouch êr der zît wider , swaz ez gegît . ez tumbet den , swem ez ze vile geborget . vröuwede gît den smerzen ; êr daz wir âne swære sîn des lîbes und des herzen , man vindet êr daz glesîn gelücke , daz hât kranke veste . swanne ez uns under diu ougen spilet und schînet allerbezzeste , sô brichet ez vile lîhte in kleine stücke .