habe ich si dâ vüre niht erkoren daz al diu vröuwede mîn niht anders sî wan an ire gebe , sô sî mîn dienest gar verloren , und müeze ouch ane sîn ire lônes al die_wîle ich lebe . daz wære doch ein leit daz lange muose wern mit senenter arbeit , ob ich des solte entbern . ich wile des bezzisten mich versehen . vergât si mich , des sî verjehen , daz weiz got , daz muoz sunder mînen danc geschehen . gedanken wile ich iemer sîn als ich von rehte sol ; si habent mir liebes vile getân . ouch hât ein wan daz herze mîn gemachet vröuweden vol , als ez mich mohte dô vervâhen . gedingen den hæte ich dô von in beiden ie : waz mohten si , daz mich diu wâre schult vergie ? ez was in leit und tete mir wê . iedoch sô wile ich rehte als êr die zît mit in vertrîben hin , wirdet mir si niht mêr .