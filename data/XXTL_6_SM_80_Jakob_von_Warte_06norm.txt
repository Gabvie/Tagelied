guot rîtær , merke , waz ich sage : ich hoere die vogel singen , von liebe scheide dich enzît ! ein wolken grâwet gein dem tage , ich sihe in schône ûf dringen , der melde haz niht vröuwede gît . nim urloup tougen ze der minniclîchen , und scheident iuch , daz ist mîn rât ( der tac , der wile gerîchen ) , mit liebe von einander , sît diu naht ein ende hât . ûz süezem slâfe ein sælic wîp vrâgete , dô si erhôrte den wahtær singen von dem tage . si sprach : vriunt , getriuwer lîp , sage mir mit senftem worte , hoerst dû die vogelen in dem hage ? dû hâst mîn herze ûz süezem slâfe erschreckent . er sprach : lât iuwer vrâgen sîn , den rîtær balde wecket ! der morgen kumet , daz sage ich ûf die rehten triuwe mîn . diu minniclîche wahte in dô , si sprach : ach , lieber hêrre , der wahtær kündet uns den tac . des bin ich armez wîp unvrô , ich wolte , und wær er verre , der uns zwei gescheiden mac . der rîtær sprach : dîn muot sol vrô belîben : dû solt mich schiere in vröuweden sehen dîn herzeleit vertrîben . got gebe uns heil ! ich sihe den morgensternen schône ûf brehen .