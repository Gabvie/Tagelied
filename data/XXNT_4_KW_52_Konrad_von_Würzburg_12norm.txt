schouwent wie diu heide sich entverwet ! liehte bluomen unde gras hânt ire gegelfen unde ire wünniclîchen schîn verloren . in ein trüebez kleit der walt sich geriuwet , der mit grüenem loube was umbevangen , hiurebluote manic rôsendorn , der vile schône zierte daz gevilde : nû sint sîniu louberval . ire getüene seltsaen unde wilde . sanc diu liebe nahtegal , diu vür süeze stimme senentez trûren hât erkoren . klage ein man niht liljen unde rôsen noch diu kleinen vogellîn , der mit herzeliebe jârlanter wünne pfliget ! der vergizzet wole der zîtlôsen , swenne er bî dem trûte sîn nâhe und wünniclîche dise lange nehte liget : im ist baz danne ob er viol breche . man sol wîp vür bluomen loben ; swer niht wole getriuwen vrouwen spreche , der wolte an im selben toben : wie dem manne der niht hôhe wîbes güete wiget ! prîsen wir die minniclîchen vrouwen vür des liehten meien bluot unde vür der wilden kleinen vogellîne sanc ! ire gebærde , ire lachen unde ire schouwen heilent minnesiechen muot baz danne alle bluomen schoene rôt gel unde blanc . wîp sint bezzer danne vile gesteines oder silber unde golt ; ûf der erde wart nie niht sô reines sam der süezen wîbe solt : wole im der verschulden kan ire senften umbevanc !