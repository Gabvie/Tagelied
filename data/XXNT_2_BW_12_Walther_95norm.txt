die grîse wolten mich es überkomen , diu werelt gestüente trûriclicher nie und hæte an vröuweden ab genomen ; doch streit ich zornlîche wider sie , si mohten es wole gewalten - ez wirdet niemer wâr ! mir was ire rede swâr . sus streit ich mit den alten ; die hânt den strît behalten nû wole langer denne ein jâr . mîn ouge michel wunder sihet , die ez vile wirs verdienen kunnen denne ich , daz den sô schône heil geschihet . ô|wê wellt , wie kumet ez umbe dich ! ist got solich ebenære ? er gît dem einen gewin und dem andern sin . sô wæne ich , alse mære ein rîcher tôre wære sô rîche , sô ich armer bin . hier vore , doz alle wâren vrô , dô wolte nieman hoeren mîne klage ; nû ist sumelîchen sô , daz si mir wole gelouben , swaz ich in sage . nû müeze got erwenden unser arbeit . und gebe uns sælicheit , daz wir die sorge swenden . ô|wê mohte ich ez verenden ! ich hân ein sunderleit .