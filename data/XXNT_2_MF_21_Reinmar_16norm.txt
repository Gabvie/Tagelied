si jehent , der sumer der sî hier , diu wünne diu sî komen , und daz ich mich wole gehabe als êr nû râtent unde sprechent wie . der tôt hât mir benomen , daz ich niemer überwinde mêr . waz bedarf ich wünniclîcher zît , sît aller vröuweden hêrre Liutbalt in der erde lît , den ich nie tac getrûren sach ? ez hât diu werelt an im verloren , daz ir an einem manne nie sô jâmerlîcher schade geschach . mir armen wîbe was ze wole , swenne ich gedâhte an in , wie mîn heil an sînem lîbe lac . sît ich des nû niht haben sol , sô gât mit jâmer hin , swaz ich iemer nû geleben mac . der spiegel mîner vröuweden ist verloren . den ich ûz al der werelte mir ze trôste hâte erkoren , des muoz ich âne sîn . dô man mir seite , er wære tôt , dô wiel mir daz bluot von dem herzen ûf die sêle mîn . die vröuwede mir verboten hât mînes lieben hêrren tôt alsô , daz ich ir mêr entbern sol . sît des nû niht mac werden rât , ich en|ringe mit der nôt , daz mir mîn klagetez herze ist jâmers vol , diu in iemer weinet , daz bin ich ; wan er vile sælic man , jô trôste er wole ze lebenne mich , der ist nû hin ; waz tohte ich hier ? wis im genædic , hêrre got ! wan tugenthafter gast kam in dîn gesinde nie .