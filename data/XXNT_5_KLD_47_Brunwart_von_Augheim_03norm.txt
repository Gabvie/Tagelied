vröuwet iuch , weset vrô gein der schoenen sumerzît , ir jungen , daz ist mîn rât . mit iu singe ich hôhe , ob mir trôst mîn vrouwe gît an der mîn leben stât . ach si ist sô guot , swie si mir joch tuot : solte ich si aleine sehen , sô würde ich hôchgemuot . sî vile sælic wîp sol mich noch geniezen lâzen der stæten triuwen mîn , daz mîn senenter lîp ir noch ie was undertân und muoz ouch iemer sîn . wünschet daz ich ir liep werde als si mir . solte ich die vile lieben sehen , daz wær mînes herzen gire . swâ diu liebe sî , diu mînes herzen hât gewalt , daz mache ich ir wole kunt : valsches ist si vrî , tugende hât si manicvalt , vile rôt ist ir der munt , wîplich zuht si hât , lachen ir wole stat unde ire liehten ougen schîn al durch mîn herze gât .