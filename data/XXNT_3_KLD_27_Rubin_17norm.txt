der vogele süezes schallen hât mich hügente brâht daz mîn werndez leit ein teil geringet ist . daz muoz mir wole gevallen daz si ez habent gedâht : wole dir , lieber sumer , daz dû komen bist ! hæte ich dâ bî eines wîbes hulde , wê waz wolte ich danne mêr ? daz wær alles mînes liebes übergülte : ich en|hân niht volliclîcher vröuweden êr ich bin noch iener selten von ir worden vrô , wan sô vrô daz ich ir vile gesungen hân . des sol si niht entgelten , tuon ich noch alsô . ich singe iemer ûf den minniclîchen wân daz ein vröuwede ein niuwe vröuwede bringe mir ( sô ist mir wole geschehen ) , daz mir an der wolegetânen wole gelinge : sô muoz ich gelückes mînem lebene jehen . ich hân noch den gedingen daz si troeste mich , sô daz mîner senenden sorgen werde rât , daz si von mînem singen baz bedenke sich , sô daz alsô niuwez in ire ôren gât . gein sô reinem minniclîchen lîbe hoeret minniclîcher sanc , gerne sünge ich alsô wolegemuotem wîbe , iedoch müejet mich langer dienest âne danc . daz man der wîbe schoene in ganzer wirde lobe daz minne ich , dâ bî ire tugende verre baz . ire tugent ich iemer kroene aller schoene obe . daz belîbet von den guoten âne haz . vrouwe , ir sît schoene und minniclîche . swie diu tugent hôher stê , daz lât âne haz : ir sît doch beider rîche . ir habet schoene vile und dâ bî tugende mêr .