daz bezziste , daz ie man gesprach oder iemer mêr getuot , daz hât mich gemachet rehtelôs . got weiz wole sît ich si êrste gesach , sô hæte ich ie den muot , daz ich vür si nie dechein wîp erkôs . kunde ich mich dâr an haben gewendet , dô man ez dicke erbôt mînem lîbe rehte , als ich wolte , ich hæte eteswaz volendet . ich rüeme âne nôt mich der wîbe mêre , danne ich solte . war sint komen die sinne mîn ? sol ez mir wole erboten sîn , hân ich tumber gouch sô verjehen ? swaz des wâr ist , daz muoz noch geschehen . mîn rede ist alsô nâhe komen , daz si êrst vrâget des , waz genâden sî , der ich ger . wile si des noch niht hân vernomen , sô nimet mich wunder , wes ich vile maniger swære niht entber , die mir dicke sêre nâhen an dem herzen sint , daz ich niemer tac vrô belîbe . sol der kumber niht vervâhen - tæte ez danne ein kint , daz sus iemer lebete nâch wîbe , dem solte ich wole wizzen daz . mohte ich mich noch bedenken baz unde næme von ir gar den muot ! nein , hêrre , jô ist si sô guot . hæte ich der guoten ie gelogen sô grôz als umbe ein hâr , sô lite ich von schulden ungemach . ich weiz wole , waz mich hât betrogen : dâ seite ich ir ze gar , swaz mir liebes ie von ir geschach und ergap mich ir ze sêre . sô si daz vernam , daz ich niemer von ir komen kunde , dô was si mir iemer mêre in ire herzen gram und erbôt mir leit ze aller stunde . alsô hân ich si verloren , und wile nû , daz ist ein niuwer zorn , daz ich sî der rede gar begebe . weiz got , niemer al die_wîle ich lebe ! wie dicke ich in den sorgen doch des morgenes bin betaget , sô ez allez slief , daz bî mir lac ! si en|wisten noch en|wizzen noch , daz mich mîn herze jaget , dar ich vile unsanfte komen mac . si en|lât mich von ir scheiden noch bî ir bestên ; ie dâr under muoz ich gar verderben . mit den listen , wæne ich , beiden wile si mich vergên , hoerent wunder , kan si alsus werben ? nein si , weiz got , si en|kan . ich hân es ein teil gelogen an . si en|getet ez nie wan umbe daz , daz si mich noch wile versuochen baz . dô liebe kom und mich bestuont , wie tete genâde sô , daz si ez niht vile endelîche beschiet ? dô tete ich , als alle tuont , die gerne wæren vrô - wan der trôst vile manigen wole beriet - daz si mir daz selbe tæte . innerhalp der türe hât si von leider sich verborgen . mac si sehen an mîne stæte und gê durch got her vüre unde loese mich von den sorgen . wan ich hân mit guoten sîten vile kumberlîche her gebiten . obe sich diu güete des niht entstât , ouwê gewaltes , den si an mir begât !