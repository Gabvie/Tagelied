willekomen sî diu zît diu mit spilenter güete manigem herzen vröuwede gît unde hôchgemüete ! heide in liehter varwe lît unde in touwes vlüete ; vogel singent widerstrît ûz der boume bluote . helfent alle entvâhen mir den wünniclîchen meien , der beginnet nâhen ! winter hât ein endezil , daz sint liebiu mære , diu vile maniges herzen spil machent wünnebære ; meienzît uns komen wile aller sorgen lære : doch sint vrouwen bezzer vile uns vür sênte swære . helfent alle entvâhen mir den wünniclîchen meien , der beginnet nâhen ! man sol minniclîchiu wîp vür die bluomen schouwen . wîp sint mannes leitvertrîp daz in hât verhouwen . alliu crêâtiure , schrîp lop den reinen vrouwen . unde prîse ire werden lîp vore geblüemeten ouwen ! helfent alle entvâhen mir den wünniclîchen meien , der beginnet nâhen !