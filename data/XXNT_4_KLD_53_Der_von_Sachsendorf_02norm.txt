sô diu nahtegal beginnet singen in den ouwen überal und man sihet die bluomen schône entspringen dâ die vogel hebent ire schal in dem walde widerstrît bin ich vrô : daz tuon ich ûf gedingen gein des meien hôchgezît . sol an stæter liebe misselingen ieman , daz geschihet ouch mir . ich en|kunde nie mîn herze bringen noch decheine zît von ir . durch si lîde ich senente nôt , nâch ire minnen muoz ich iemer ringen , mir|ne benæme sî der tôt . guot gedinge hât mich her enthalten daz ich niht verdorben bin ; mîner sorgen muoz ich eine walten , daz benimet mir gar den sin . des mir tete ein wîp wole rât an der ich mîn stæte hân behalten doch , swie kleine ez mich vervâhet .