mich muoz wunder hân , wie ez sich stelle bî dem Rîne umbe den Bodemsê , ob der sumer sich dâ zer . Vrancrîche hæte den plân , den man sihet in trüebem schîne : rîfe tuont in wê bî der sene und bî dem mer . dise ( ...) nôt hânt ouch bî Aene : dâ ist ire vröuwede kranc . wünne und vogelsanc ist in Swâben , des ich wæne : dar sô jâmert mich , nâch der schoenen minnenklîche . liep und allez guot wünsche ich ir , die ich dâ meine , und nîge aldar , einer wîle tûsent|stunt . ich hân mînen muot gar vereinet an si eine . swaz ich lande ervar , mir wart nie sô liebes kunt . diu vile süeze , reine , wandels vrî zieret Swâbenlant . Hanegouwe , Brâbant , Flandern , Vrancrîche , Picardiê hât sô schoenez niht noch sô lieplich anegesiht . swer erkennen wile vröuwede und werndez hôchgemüete , dem gibe ich den rât , der vür trûren sanfte tuot : rehter vröuweden spil ist ein wîp in wîbes güete , diu ire wîpheit hât wîplîche mit ire zuht behuot . die sol er mit ganzen triuwen minnen , als ich tuon ein wîp , der herze unde lîp kan ûf wîbes lop sô sinnen , daz ûz êren pfat niemer kumet noch nie getrat .