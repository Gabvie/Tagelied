ouwê , wâr umbe volge ich tumbem wâne , der mich sô sêre leitet in die nôt ? ich schiet von ir gar aller vröuweden âne , daz si mir trôst noch helfe nie gebôt . doch wart ire varwe liljen wîz und rôsenrôt , und saz vore mir diu liebe wolegetâne , geblüejet reht alsam ein voller mâne : daz was der ougen wünne und des herzen tôt . mîn stæter muot gelîchet niht dem winde . ich bin noch , als si mich hât verlân , vile stæte her von einem kleinen kinde , swie wê si mir nû lange hât getân , als swîgente iegenôte , und ein verholener wân . wie dicke ich mich der tôrheit underwinte , swanne ich vore ir stân und spruche ein wunder vinde , und muoz doch von ir ungesprochen gân ? ich hân sô vile gesprochen und gesungen , daz ich bin müede und heiz von der klage . ich en|bin umbe niht wan umbe den wint betwungen , sît si mir niht geloubet , daz ich sage , wie ich sî minne , und wie ich ire holdez herze trage . daz|is|wâr , mir|ne ist nâch werde niht gelungen . hæte ich nâch gote ie halbe sô vile gerungen , er næme mich zuo ze im . ach mîner tage !