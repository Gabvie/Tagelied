winter wile uns aber selben liehte bluomen ûf der heide breit . er wile ouch die boume velwen , die dâ hiure wâren vile gemeit . unbesungen sint diu tal , dâ vile manic stimme erhal , durch diu ôren suoze in senentez herze ergal . ouch klage ich die mîne swære , diu mir senden man sô nâhe lît , daz mîn vrouwe ist vröuwedenbære und ire güete mir niht vröuwede gît . diu vile liebe , diu gît mir vröuwente minniger . ach , ir süeze ich senenter man embir! alliu vröuwede kumet von wîben , diu den mannen hôchgemüete biret . ez kan nieman vrô belîben , dem ire süeziu minne niht en|wirdet . wîbes minne sanfte tuot , si gît vröuwederîchen muot : guoter wîbe minne ist bezzer danne guot . ez ist maniger hande minne : nâch der bezzisten minne senet mîn lîp . die hât mîn gebietærinne : süeze minne hât si sælic wîp . alle die minne , der ich ger , die hât si , des bin ich wer . ich bin tôt , wile si , daz ich ire minne entber . allez , daz ich gerne schouwe , daz ist ein wîp , diu mich ungerne sihet . ach , sî ungenædic vrouwe , wâr|umbe troestet si mich senden niht ? si ist mir âne schulde gehaz . wê , wâr|umbe tuot si daz , sît_daz ich der guoten ze guote nie vergaz .