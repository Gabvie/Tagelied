diu werelt was gelf , rôt unde blâe , grüene in dem walde und anderswâ , die kleine vogele sungen dâ , nû schrîet aber diu Nebelcrâ . pfliget si iht an|der varwe ? jâ ! si ist worden bleich und übergrâ . des rimpfet sich vile manic brâwe . ich saz ûf einem grüenen lê dâ entsprungen bluomen unde klê zwischen mir und einem sê . der ougenweide ist dâ niht mêr . dâ wir schapel brâchen êr , dâ lît nû rîf unde snê , daz tuot den vogellînen wê . die tôren sprechent snîâsnî, die armen liute ouwê ouwî . des bin ich swær alsam ein blî der wintersorge hân ich drî . swaz der under andern sî , der würde ich alse schiere vrî , wær uns der sumer nâhe bî . êr_danne ich lange lebete alsô , den krebez wolte ich êr ezzen rôh . sumer , mache uns aber vrô , dû zierest anger unde lô . mit den bluomen spielt ich dô , mîn herze swebet in sunnen houw daz jaget der winter in ein strô . ich bin verlegen als ein siu mîn sleht hâr ist mir worden rûh . süezer sumer , wâ bist dû ? jâ sehe ich gerner veltgebû , danne ich lange in solicher driu , beklemmet wære , als ich bin nû : ich würde êr münich ze Toberlû .
