ich bin hôhes muotes : hôher muot mir sanfte tuot . nie niht wart sô guotes , sô mit zühten hôher muot . hôch geboren schoene wîp mac vile wole erwerben hôchgemuotes ritters lîp . ein wîp mich behüetet hât vore trûren mîne zît . guotlîche sie mir güetet : an ir al mîn vröuwede lît . ich bin durch si hôchgemuot . sô ist diu vile schoene von ire hôhen tugenden guot . mit rôtsüezem munde sprach diu güete wider mich ein wort ze einer stunde , des muoz mîn lîp vröuwen sich . smielente ire munt daz wort sprach , dô ich in ire liehten spilenten süezen ougen sach . ire guot wîplich güete nam ez ûz ire herzen grunt . vröuweden hôchgemüete blüejet mir an der selben stunt , dô si sprach daz süeze wort , daz ich iemer hân vür mîner hôhen vröuweden hort . mit ire worten süezen machet si mich hôchgemuot . ire urloup , ir grüezen mir von schulden sanfte tuot . ich bin alles des gewert mit der tugende rîchen , des mîn lîp ze vröuweden gert . ich hân von ir êre , ich hân von ir hôhen muot . dannoch hân ich mêre von ir daz mir sanfte tuot . vröuwede , wünne , ritters leben , daz hât si ze lône mir umbe mînen dienest gegeben . ich hân von der guoten lîbe , guot , êre gernten sin . der vile wole gemuoten rîtær ich mit triuwen bin . swaz si wile , daz wile ouch ich : si ist gewaltic küninginne iemer über mich .
