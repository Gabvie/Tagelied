wie sich minne hebet , daz weiz ich wole ; wie si ende nimet , des weiz ich niht . ist daz ich es inne werden sol , wie dem herzen herzeliep beschihet , sô bewar mich vore dem scheidene got , daz wanne bitter ist . disen kumber vürhte ich âne spot . swâ zwei herzeliep gevriundent sich , und ir beider minne ein triuwe wirdet , die sol nieman scheiden , dunket mich , al die wîle unz si der tôt verbiret . wær diu rede mîn , ich tete alsô : verliure ich mînen vriunt , sehet , sô würde ich niemer mêre vrô . dâ gehoeret manic stunde zuo , ê_daz sich gesamene ir zweier muot . dâ daz ende unsanfte tuo , ich wæne wole , daz sî niht guot . lange sî ez mir unbekant . und wirde ich iemanne liep , der sî sîner triuwe an mir gemanet . der ich diene und iemer dienen wile , diu sol mîne rede vile wole verstân . spræche ich mêre , des würde alze vile . ich wile ez allez an ire güete lâzen . ire genâden der bedarf ich wole . und wile si , ich bin vrô ; und wile si , sô ist mîn herze leides vol .