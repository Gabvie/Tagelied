swie vremede mîn lîp der minniclîchen süezen sî , mîn herze ist ir doch stæte bî . daz ich sô gar selten zuo ze ir kêre , daz lâze ich , goteweiz wole , durch ire êre , daz ich die behalte und niht versêre . si wizze , en|wære daz , ich wonete ir bî baz unde baz . swie vremede mîn lîp der minniclîchen süezen sî , mîn herze ist ir doch stæte bî . durch guot und vür arger huote melden sihet man bî der lieben mich sô selten : des sol si mich lâzen niht entgelten ! bedenket si sich wole , durch reht ich des geniezen sol . swie vremede mîn lîp der minniclîchen süezen sî , mîn herze ist ir doch stæte bî . wê geschæhe der huote , diu mich scheide von ir schoenes lîbes ougenweide ! loup , gras , bluomen , ô|wê , walt und heide , diu dunkent mich ein niht gegen mînes lîbes anegesiht . swie vremede mîn lîp der minniclîchen süezen sî , mîn herze ist ir doch stæte bî .