sage , daz ich dir|es iemer lône , hâst dû den vile lieben man gesehen ? ist ez wâr und lebet er schône , als si sagent und ich dich hoere jehen ? vrouwe , ich sach in : er ist vrô ; sîn herze stât , ob ir|ez gebietent , iemer hôhe . ich verbiute im vröuwede niemer ; lâze eht eine rede , sô tuot er wole . des bite ich in hiute und iemer : dem ist alsô , daz man|ez versagen sol . vrouwe , nû verredent iuch niht . er sprichet : allez daz geschehen sol , daz geschihet . hât aber er gelobet , geselle , daz er niemer mêr gesinge lîhet , ez en|sî ob ich in es biten welle ? vrouwe , ez was sîn muot , dô ich von im schiet . ouch mügent ir|ez wole hân vernomen . ouwê , gebiute ich ez nû , daz mac ze schaden komen . ist aber , daz ich es niene gebiute , sô verliuse ich mîne sælde an im und vervluochent mich die liute , daz ich al der werelte ire vröuwede nime . allerêrest gât mir sorge zuo . ô|wê , nû en|weiz ich , obe ich ez lâze oder ob ich ez tuo . daz wir wîp niht mügen gewinnen vriunde mit rede , si en|wellen dannoch mêr , daz müejet mich . ich en|wile niht minnen . stæten wîben tuot unstæte wê . wær ich , des ich niene bin , unstæte , liez er danne mich , sô liez ich in .