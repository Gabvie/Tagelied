ich hân ir sô wole gesprochen , daz si maniger in der werelte lobet . hât si daz an mir gerochen , ô|wê danne , sô hân ich getobet , daz ich die getiuret hân und mit lobe gekroenet , diu mich wider hoenet . vrouwe minne , daz sî iu getân . vrouwe minne , ich klage iu mêre : rihtent mir und rihtent über mich . der ie streit umbe iuwer êre wider unstæte liute , daz was ich . in den dingen bin ich wunt ; ir hât mich geschozzen , und gât si genozzen , ir ist sanfte , ich bin aber ungesunt . vrouwe , lât mich des geniezen , ich weiz wole , ir habet noch strâle mêr . mügent ir si in ire herze schiezen , daz ir werde mir gelîche wê ? ir sulent , edeliu küningîn , iuwer wunden teilen oder die mîne heilen . solte ich eine alsus verschaffen sîn ? ich bin iuwer , vrouwe minne , schiezent dar , dâ man iu widerstê . helfent , daz ich sie gewinne , neinâ , vrouwe , daz si es iht entgê ! lât mich iu daz ende sagen : und enget si uns beiden , wir zwei sîn gescheiden . wer solte iu danne iemer iht geklagen ? vrouwe minne , ir sulet mir lônen baz denne einem andern man , unde sulet mîn von schônen baz , wande ich iu baz gedienet hân . waz sol iu der niuwe site , daz ir manigen heret , der iuch wider unêret ? dâ verderbet ir die bezzisten mite .
