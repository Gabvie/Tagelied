wole mich des sliezenes des sie slôz die liebe in daz herze mîn : der stete mich noch nie verdrôz ; sie muoz ob allen vrouwen sîn mîn trôst mîn heil und al mîn wünne . daz niemer ander wîp getroesten kunne mich wan ire vile werder lîp , des swer ich ire tûsent eide : ich minne sie vür alliu wîp . hæte ich der zêderboume tage , die wolte ich mit ir eine leben . ir aller lop ich gerne sage , iedoch wile ich sie niht begeben , sie en|sî mir liep vore allen wîben . bî der stete wile ich an ir belîben , swaz dâr umbe mir geschihet . sie ist mir in den ougen süeze , und kumet mir ûz dem herzen niht . wâr umbe solte ich sie verlân , sît salsô vile der tugende hât ? trüeje mich ein wenken danne , ire liehter schîn mich niht verlât , der in daz herze mîn erliuhtet . alsam in meien touwe ûf heide erviuhtet mit sîner vröuwedeberndem zît diu rôse liuhtet ûz den bluomen , als schînet sie gar sunder strît .