si darf mich des zîhen niet , ich en|hæte si von herzen liep . des mohte si die wârheit an mir sehen , und wile si es jehen . ich kom sîn dicke in sô grôze nôt , daz ich den liuten guoten morgen bôt gegen der naht . ich was sô verre an si verdâht , daz ich mich underwîlent niht versan , und swer mich gruozte , daz ich sîn niht vernam . mîn herze unsanfte sînen strît lât , den ez nû manige zît hât wider daz allerbezzeste wîp , der ie mîn lîp muoz dienen , swar ich iemer var . ich bin ir holt ; swenne ich vore gote getar , sô gedenke ich ir . daz geruoche ouch er vergeben mir : ob ich des sünde sule hân , wie geschuof er sî sô rehte wole getân ? mit grôzen sorgen hât mîn lîp gerungen alle sîne zît . ich hæte liep , daz mir vile nâhe gienc , daz verlie mich nie . von wîsheit kêrte ich mînen muot ; daz was diu minne , diu noch manigem tuot die selben klage . nû wile ich mich an got gehaben , der kan den liuten helfen ûz der nôt . nieman weiz , wie nâhe im ist der tôt . mîner vrouwen was ich undertân , diu âne lôn mînen dienest nam . von der spriche ich niht wan allez guot , wan_daz ire muot wider mich ze unmilte ist gewesen . vore aller nôt dô wânte ich sîn genesen , dô sich verlie mîn herze ûf genâde an sie , der ich dâ leider vunden niene hân nû wile ich dienen dem , der lônen kan . ich kom von minne in kumber grôz , des ich doch selten ie genôz . swaz schaden ich dâ von gewunnen hân . sô verische nieman , daz ich ir iht spreche wan guot , noch mîn munt von vrouwen niemer getuot . doch klage ich daz , daz ich sô lange gotes vergaz . den wile ich iemer vore in allen haben und in dâ nâch ein holdez herze tragen .