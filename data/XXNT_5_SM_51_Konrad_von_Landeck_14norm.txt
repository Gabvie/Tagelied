schouwent an den grüenen walt , waz er loubes hât gerêret von des ungevüegen rîfen valle . jârlanc sint die winde kalt , winters kraft sich balde mêret . dâ von swîget aber nahtegal , diu in maniger wîse sanc lobelîchen süeze tuonte in der sumerlîchen schoene , dâ der vîol durch daz gras ûf dranc . mîn muot swebet ze|der sunnen hôhe , mir ist geboten , ich sol singen : daz tuot mîner sælden wunsches tac . ich wart vore des nie sô vrô von sô herzelieben dingen , daz ich wole von schulden sprechen mac , daz si mir geboten hât singen unde vrô beliben und ouch dienen reinen wîben durch si , diu mir gît den selben rât . ich sach einen rôten munt alsô minniclîche erlachen , daz ez in mîn senentez herze schôz . des vröuwete ich mich sâ zestunt : si kunde ez sô lieplich machen , daz mich dar ze sehen nie verdrôz . solte ez iemer sîn gewert , und daz ich si solte schouwen bî mir , mînes herzen vrouwe , sehet , sô wære ich liebes wole gewert . waz ire minniclîcher lîp kiusche und rehter wîbes güete in ire herzen schrîn beslozzen hât ! jâ , sî reine , sælic wîp , si hât zuht bî hôchgemüete : daz gebâren ir vile wole an stat . got , der was vile wolegemuot , dô er schuof sô reinem wîbe tugent , wünne , schoene an lîbe und vore allem wandel gar behuot . ach , genâde , ein sælic wîp , ach , genâde , ein küninginne , ach , genâde , ein süeze vrouwe mîn ! ach , genâde , ein süezer lîp , liep mînes herzen , trôst der sinne , trût , lâ mich in dînen hulden sîn ! vrouwe , hilf , ez ist an der nôt , ach , hilf , lâ mich niht verderben ! sol ich niht genâde erwerben an dir , sô ist mîn trôst gegen vröuweden tôt .