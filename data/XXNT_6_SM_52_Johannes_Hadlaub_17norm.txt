swer arbeit muoz hân vile wunderdicke , die sint alle vröuweden blôz , als ouch die minnære , den ire vrouwe niht gân ire ougen blicke : die sint wole Koler genôz , wan die ruowe sint lære , und die müezen hacken unde riuten . die klage wir bediuten , daz uns diu minne gesellet zuo den die arbeit kellet . wir müejen uns zuo den ouch wole gelîchen , sweliche eht stæte karrær sint : der nôt ist ouch wunder . si mügen niht gevlien , daz si entwîchen , swenne kumet regen unde wint , daz karren gênt under , sô hebent si . daz gât durch daz herze , als uns senenter smerze : der rüeret ouch ze grunde . des sint senenden wunde . minner herze vihtet ze ganzer stete als in einem sacke ein swîn , daz vert unde kirret . doch klagete ich ez niht , obez mînez niht tete daz rüert ouch vile senenter pîn , daz mich ruowen irret . minne klemmet rehte alsam ein zange . swen si an kumet gedrange , den kumbert ungemüete , ez wende liebes güete .