ich lîde zweier hande haz , die wile ich mit zühten lîden ; doch tuot mir der eine wê , mir tuot der valschen hazzen baz danne obe si ez wolten mîden , swie|ez et mir dâr umbe ergê . swen si minnent , der ist sunder êre ; durch daz vruot ir hazzen mich sô sêre . dâ bî verderbet mîn gemüete daz mich diu schoene hazzet und doch hât sô manige güete . ob si mich hazzet ? nein si , niht . doch hân ich mich wole entstanden daz si zürnet wider mich . ich wænen si hoeret unde sihet swaz ich wirbe in allen landen ; des verstêt si rehte sich : hêrre got , wie weste si diu mære daz ich suochte ein wîp diu bezzer wære ? die suochte ich , daz ist âne lougen : dô hiez mich wider kêren herzemuot und ouch diu ougen . ich wânte senften mînen muot , sô ich verre von ir wære , daz ich ir vergæze gar . nû ist mir daz ze nihte guot , wan daz ie grôzer ist mîn swære , sô ich ie verrer von ir var . hêrre got , wie solte ich ir vergezzen ? ich wile si gelîch der sunnen mezzen , die sihet man allenthalben gelîchen : sô tuon ich , swar ich var , die reinen wîsen sælden rîchen . er dunket mich ein küene man der sô einem wîsen wîbe umbe ire minne dienen wile : ob er sich niht enthalten kan beide an muote und ouch an lîbe , sô ist sîn swære gar ire spil . wæren die andern wîse alsam diu mîne , durch diu ich dicke iu senden sorgen schîne , joch weiz ich wole daz tôren sinne vile selten hânt erworben reinen wîsen wîbes minne . ich weiz daz bî mir selben wole , gerte ich tumbes wîbes hulde , ich wær eteswes gewert . daz mich ire minne mîden sol , daz ist âne mîne schulde : ich hân lange ir doch gegert . guot versagen von wîses wîbes munde daz wente ich mich baz gevröuwen kunde , danne obe ein tumbe mich gewerte . ûz hât diu guote schoene mir versaget des ich ie gerte .