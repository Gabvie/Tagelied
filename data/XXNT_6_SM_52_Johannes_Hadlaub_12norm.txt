swer nimet schoener vrouwen durch ihr wünne war , der gêt daz gerne , swâ er si sehen mac , wan daz süeze schouwen in sîn herze gât . süeze entvæhet ez doch senelîchen slac , swenne er ire wünnen inneret sich , die sô lôslich sint und sô wîplîche gemeit : diu süezicheit ouch dicke wundet mich . er wirdet wilder sinne , der wole kan entstân , wie wünnesam doch schoene vrouwen sint , und wirdet vol der minne , wan manic vrouwe guot zartlîche tuot alsam ein zartez kint . wan si sint sô zartlich gestalt , sô minniclîche : mir behaget ire wünne baz , danne allez , daz ze|der werelte wünne ist gezalt . swâ mannes herze minnen gert an solker stat , dâr er hât heimelîche wole manic stunt , der mac liep gewinnen . heimelîche tuot vile , ob er wile alde im ûf minne ist kunt . swanne er ist sîner vrouwen bî sô klaget er ir sîn nôt senelîche als er sol : der mac wole senenter nôt werden vrî . den sîn herze twinget , daz et minne ein wîp , der sîn lîp muoz stæte vremede sîn , in nôt ez en bringet , anders wirdet im niht . sam geschihet mir gegen der vrouwen mîn . wenne solte erbarmen si mîn nôt , und ich ir niht klagen mac sente ungemach ? ach und ach ! des sint mîn vröuwede tôt . ich en|mac getrûwen leider des niht ir daz sî mir noch günne heiles vunt . doch wile mich niht riuwen , daz ich dienete ir ie , swie mir nie kein trôst wart von ir kunt . wan si ist ein vrouwe valsches vrî , wole|gestalt , vile schoene und dâ bî minniclich : ach , solte ich ( ) ire tougen wesen bî !