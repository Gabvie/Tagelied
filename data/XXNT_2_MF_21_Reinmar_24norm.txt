ich hân varender vröuweden vile und der rehten eine niht , diu dâ lange wær . iemer als ich lachen wile , sô seit mir daz herze mîn , daz ich ez entber . mîn muot stuont mir eteswenne alsô , daz ich was mit den anderen vrô . des en|ist nû niht , daz was allez dô . lîde ich nôt und arbeit , die hân ich mir selben âne schult genomen . dicke hât si mir geseit , daz ich ez lieze , ich en|mohte es niemer ze ende komen , und tuot noch hiute , swanne si mich sihet , und mir leit dâ von geschihet : daz sî mîn und gebe des nieman niht . daz ich ir gedienete ie tac , des wile sie mir gelouben niht , ouwê . und swaz ich ir gesagen mac , des en|jihet sie niht , daz sie des iht bestê . daz ist mir ein jâmerlich gewin . alsus gêt mir mîn leben hin . sehet , wie sælic ich ze lône bin . nie wart grôzer ungemach , danne ez ist , der mit gedanken umbe gât . sît_daz si mîn ouge ane sach , diu mich vile unstæten man betwungen hât , der mac ich vergezzen niemer mêr . daz tuot mir nû vile lîhte wê . wê , wannen hæte ich si dô verlâzen êr ! ich hân iemer teil an ir ; den gibe ich nieman , swie vrümet er mir iemer sî . ô|wê , wannen würde er mir , daz ich einen tac belîbe von sorgen vrî ! got weiz wole , daz ich ir nie vergaz und daz wîp mir geviel nie baz . wirdet mir sîn anders niht , doch sô hân ich daz .