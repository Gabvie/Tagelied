ich und ein wîp , wir haben gestriten nû vile manige zît . ich hân leides von ire zorne vile erliten , noch heltet si den strît . nû wænet si , durch daz ich var , daz ich si lâze vrî . got vore der helle niemer mich bewar , obe daz mîn wille sî . swie vile daz mer und ouch die starken unde touben , ich en|wile si niemer tac verloben . der donerslege mohte aber lîhte sîn , dâ si mich durch lieze . nû sprechent , wes si wider mich genieze . si kumet mir niemer tac ûz den gedanken mîn . ob ich si iemer mêre gesehe , des en|weiz ich niht vür wâr . dâ bî geloube mir , swes ich ir jehe , ez gêt von herzen gar . ich minne si vür alliu wîp , und swer ir des bî gote , alle mîne sinne und ouch der lîp daz stêt in ire gebote . ich en|erwache niemer , ez en|sî mîn êrste segen , daz got ire êren müeze pflegen und lâze ire lîp mit lobe hier gestên , dâr nâch êwiclîche . nû gip ir , hêrre , vröuwede in dînem rîche : daz ir geschehe , alsô müeze ouch mir ergên . swie verre ich var , sô jâmert mich , wie|ez noch hier gestê . ich weiz wole , ez verkêret allez sich . diu sorge tuot mir wê . die ich hier lâze wole gesunt , der en|vinde ich leider niht . der leben sol , dem wirdet manic wunder kunt , daz alle tage geschihet . wir haben in einem jâre der liute vile verloren . dâ bî sô merkent gotes zorn und erkenne sich ein iegelîchez herze guot diu werelt ist unstæte . ich meine , die dâ minnent valsche ræte , den wirdet ze jungest schîn , wie|ez an dem ende tuot . swer minne minniclîche treit gar âne valschen muot , des sünde wirdet vore gote niht geseit . si tiuret und ist guot . man sol mîden boesen kranc und minnen reiniu wîp . tuot er ez mit triuwen , sô habe danc sîn tugentlîcher lîp . kunden si ze rehte beidiu sich bewarn , vür die wile ich ze helle varn . die aber mit listen wellent sîn , vür die wile ich niht vallen . ich meine , die dâ minnent âne gallen , als ich mit triuwen tuon die lieben vrouwen mîn .