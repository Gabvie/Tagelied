ich welte ûf guoter liute sage und ouch durch mînes herzen rât ein wîp , von der ich dicke trage vile manige nôt , diu nâhe gât . die swære ich ze allen zîten klage , wande ez mir kumberlîche stât . ich tete ir schîn den dienest mîn . wie mohte ein grôzer wunder sîn , daz si mich des entgelten lât ? ze vröuweden nâhet alle tage der werelte ein wünniclîchiu zît ze senfte maniges herzen klage , die nû der swære winter gît . von sorge ich dicke sô verzage , swenne alsô jâmerlîche lît diu heide breit . daz ist mir leit . diu nahtegal uns schiere seit , daz sich gescheiden hât der strît . ze rehter mâze sol ein man beide daz herze und al den sin ze stete wenden , ob er kan . daz wirdet im lîhte ein guot gewin . swem dâ von ie kein leit bekan , der weiz wole , wie ich gebunden bin . ich geloube im wole , als er mir sol , von schulden ich den kumber dole ; ich brâhte selbe mich dâr in .