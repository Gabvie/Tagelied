ich sach vile wünniclîchen stân die heide mit den bluomen rôt . der vîol der ist wole getân : des hât diu nahtegal ire nôt wole überwunden , diu si twanc . zergangen ist der winter lanc . ich hôrte ire sanc . dô ich daz grüene loup ersach , dô liez ich vile der swære mîn . von einem wîbe mir geschach , daz ich muoz iemer mêre sîn vile wünniclîchen wole gemuot . ez sol mich allez dunken guot , swaz si mir tuot . si schiet von sorgen mînen lîp , daz ich decheine swære hân . wan âne si , vier tûsent wîp die en|hæten es alle niht getân . ire güete wendet mîniu leit . ich hân si mir ze vriunde bereit , swaz ieman seit . mir en|mac niht leides widerstân : des wile ich gar âne angest sîn . er|gât ez , als ich willen hân , ich lege si an den arm mîn . daz mir der schoenen würde ein teil , daz dûhte mich ein michel heil , und wære ouch geil . daz ich ir sô holdez herze trage , daz ist in sumelîchen leit . dâr umbe ich niemer sô verzage , si verliesent alle ire arbeit . waz hilfet si ire arger list ? si en|wizzen , wie ez ergangen ist in kurzer vrist . ich sach vile wünniclîche stân die heide und al die bluomen rôt . der vîol was sô woletân : des hât diu nahtegal ire nôt wole überwunden , diu si twanc . zergangen ist der winter lanc . ich hôrte ire sanc . mir en|mac niht missegân : des wile ich gar âne angest sîn . kame ez , als ich willen hân , sô lâge ez an dem arme mîn . sô erwurp ich sô der schoenen teil ; daz wære mir ein michel heil , und würde ich geil . ich bin stæter vröuweden rîche ; von ire schulden ich daz hân . niemer wile ich ir geswîchen , ich en|well ir wesen undertân . diu güete wendet mîn leit . ich hân si mir ze vriunde bereit , sô si mir seit .