ich wile diu sældehaften wîp niht biten , wan des einen , daz si mir sîn genædic sô , daz âne ire laster sî . swelich wîp hât minniclîchen lîp , hübschen unde reinen , wie kunde ich dâ von werden vrô , ob si würde êren vrî ? bæte ieman reine vrouwen guot , daz niht ire êren zæme , dem trüege ich selten holden muot : diu bete ist ungenæme , diu schaden ire êren tuot . diu guoten wîp sint alse guot , daz ich ire guoten güete ze guote niht vergezzen wile unz an daz ende mîn . ir süeze , ire edele , ire herze , ire muot , daz liebet hôchgemüete : ich winsche in allen sælden vile , ich wile ire dienær sîn . nû gere ich anders niht von in ze dienestlîchem lône , wan , swâ ich bî guoten vrouwen bin , daz si mich grüezen schône : daz ist mir ein guot gewin !