wes sol man beginnen , sît nû muoz der sumer hinnen , der sô manigiu wünne bar ? man sol leider trûren : süeziu zît , diu wellent sûren , trüebe werdent die tage klâr . ungelügehafte minnære , die müezen zwei leit nû hân : in ist winter swære , sô sint si ire vrouwen unmære . zuo den mac ich leider gân . wile diu sældenrîche , daz ich iemer mich gelîche zuo den , die ungelücke hânt , sô wê mir der stunde , daz ich schouwen si begunde , dô mir wart ire wünne erkant ! wan ich muoz mich ir dâ geben , ich sach ire wünnen sô vile . si mac mir mîn leben kürzen oder vröuwede geben : si tuot mir wole , swie si wile . ich mac wole die minne strâfen , daz si mîne sinne an mîne vrouwen hât geleit und aber si es niht twinget gegen mir und ouch innen bringet , daz sôwê tuont senentiu leit . des mac si mich wole varen lâzen , wan si lât diu minne vrî : des sî minne verwâzen , sîn en|well sich danne an mir mâzen oder ouch betwingen sî !