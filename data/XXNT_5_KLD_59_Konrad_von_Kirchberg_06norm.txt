anger , walt , die liehte heide breit sihet man von dem kalten winter grîse , er tuot kleinen vogellînen leit , diu dâ sungen süeze ûf grüenem rîse ; des ist manic herze vröuweden ane . dâ vüre hân ich mir ein schoenez liep erkoren . wile si , sô hân ich den meien niht verloren . doch lebe ich in vröuwedelôsem wâne . an gerihte sô getrûwe ich wole daz mir werde diu vile minniclîche , sît man lîp gein lîbe teilen sol : si hât mich entwert gewalticlîche herzen , lîbes und dâr zuo der sinne . sô wile ich mich rechen an ire rôten munt : den wile ich mêr küssen danne tûsent stunt : dâ von ich der vröuweden hort gewinne . ane wîbes helfe nieman kan wesen vrô noch hôhes muotes rîche . doch ich bin ire eigen dienestman , si hât mich entwert gewalticlîche . wile ein wîp mich twingen mit unminne , minne , sich , daz ist vüre|wâr dîn widerteil . wilt dû , sô wirde ich an stæten vröuweden geil , daz mîn herze alsô iht von dir brinne .