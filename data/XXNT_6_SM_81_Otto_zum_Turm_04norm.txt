vröuwet iuch der vile lieben zît , werden , wolegemuoten jungen , durch des liehten meien schîn ! schouwent , wie diu heide lît : lîhte bluomen sint entsprungen , man gehoert kleiniu vogellîn in den ouwen überal : trôschlîch lêrche und diu zîse donent hugellîcher wîse mit der vrîen nahtegal . diu vröuwede sich des meien bluot und der sûgen sumerwünne , diu sô hôhe vröuwede gît . sô vröuwe sich mîn senenter muot , daz mînes herzen spilente sunne , an der al mîn vröuwede lît , sich vür alle vrouwen gar , sunder wanc , in hôchgemüete und mit reiner wîbes güete hoehet als der adelar . den sîn adel und sîn art in des luftes wilde twinget , dar kein vogel nie gevlouc : zuo dem diu vile reine scharte ire muot , der nâch êren swinget . ire gebæren mich niht trouc : dô ich si von êrst an|sach , dô kôs ich des wunsches wünne mêr danne ich besinnen kunne an ir , si ist der sælden tac .