heide walt und anger wole bekleit diu hant sich entbloezet , daz ist mîn klage . kleiner vogel trûren ist mir leit , die der winter twinget alle tage . noch trage ich in mînem herzen grôzer swære sunder strît , daz mich lât in sorgen diu vile sældenbære lange zît . wole im der ze liebe hât den trôst , daz er senenter leide wirdet erlôst ! wê mir , wê der siuftebernden nôt daz ich trôst von liebe niht en|hân , sît diu minne dienen mir gebot der ich bin mit triuwen undertân ! ich lâzen mich an ire genâde sicherlîchen , si ist sô guot : wer mac nû an hôhen vröuweden baz gerîchen mir den muot ? wole im der ze liebe hât den trôst , daz er senenter leide wirdet erlôst ! reine kiusche tugentrîche site si hât in ire herzen , rehte schame . sælde und êre wonet der heben mite noch in rehter wîbes güete alsam . mir kam in daz herze ir minniclîche gebæren , dô ich si sach . des lîde ich vile sender nû bî manigen jâren ungemach . wole im der ze liebe hât den trôst , daz er senenter leide wirdet erlôst ! nieman mac der minne hân gewalt . si tuot dicke wê und ofte wole . er mac wole ze sælden sîn gezalt den si tuot mit willen vröuweden vol . ich sol leider noch bevinden , ob diu minne vröuwede gebe : si tuot ungenâde mir in mînem sinne , swie ich lebe . wole im der ze liebe hât den trôst , daz er senenter leide wirdet erlôst !
