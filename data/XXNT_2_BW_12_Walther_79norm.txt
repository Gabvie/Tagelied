wer kan nû ze danke singen ? der ist trûric , der ist vrô : wer kan daz zesamene bringen ? der ist sus , der ist sô . si verirrent mich und versûment sich : wes ich , waz si wolten , daz sünge ich . vröuwede und sorge erkenne ich beide , dâ von singe ich , swaz ich sol . mir ist liebe , mir ist leide . sumerwünne tuot mir wole . swaz ich leides hân , daz tuot zwîvelwân wie ez mir umbe die lieben sule ergân . wole iu kleinen vogellîn ! iuwer minniclîcher sanc der verschellet gar den mînen , al diu werelt diu seit iu danc . alsô danken ir von
