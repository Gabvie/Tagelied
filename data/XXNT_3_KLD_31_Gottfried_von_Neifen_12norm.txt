waz vervæhet mich des wünniclîchen meien zît , der uns nâhet unde manigem herzen vröuwede gît ? bluomen unde vogelsanc , der beider trôst ist leider mînen vröuweden alze kranc . jâ verkêret mir ein wîp die bezzisten vröuwede mîn , der ich geêret von ire reinen tugenden solte sîn . diu hât sô betwungen mir die sinne mit ire minne daz ich trûren muoz nâch ir . mîn gemüete hât betwungen ire vile süezer lîp . sô mit güete , sô mit schoene wart nie bezzer wîp . alse mir mîn herze seit . daz wunder hât besunder got mit vlîze an sie geleit . ich wile singen gein dem meien minniclîchen sanc . swære ringen kan si nâch der ie mîn herze ranc . troeste mich diu vrouwe mîn , diu guote wole gemuote , sehet sô wolte ich vroelich sîn . mit ire gruoze mohte sie mir wenden swæren pîn , der sô süeze vröuwete mir daz sende herze mîn . roeselehter rôter munt , nû scheit den strît und hilf enzît , sô bin ich wole gesunt .