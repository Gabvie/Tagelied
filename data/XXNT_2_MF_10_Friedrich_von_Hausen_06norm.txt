mîn herze und mîn lîp diu wellent scheiden , diu mit einander wâren nû manige zît . der lîp wile gerne vehten an die heidene , sô hât iedoch daz herze erwelt ein wîp vore al der werelt . daz müejet mich iemer sît , daz siu einander niht volgent beide . mir habent diu ougen vile getân ze leide . got eine müeze scheiden noch den strît . sît ich dich herze , niht wole mac erwenden , dû wellest mich vile trûriclîchen lâzen , sô bite ich got , daz er dich geruoche senden an eine stat , dâ man dich welle entvâhen . ouwê ! wie sol ez armen dir ergân ? wie getorstest dû eine an soliche nôt ernenden ? wer sol dir dîne sorge helfen enden mit triuwen , als ich hân getân ? ich wânte ledic sîn von solicher swære , dô ich daz kriuze in gotes êre nam . ez wære ouch reht , daz ez alsô wære , wan_daz mîn stæticheit mir sîn verban . ich solte sîn ze rehte ein lebentic man , ob ez den tumben willen sîn verbære . nû sihe ich wole , daz im ist gar unmære , wie ez mir sule an dem ende ergân . nieman darf mir wenden daz ze unstæte , ob ich die hazze , die ich dâ minnete ê.swie vile ich sî gevlehte oder gebete , sô tuot si rehte , als si es niht verstê . mich dunket , wie ire wort gelîche gê , rehte als ez der sumer von Triere tete . ich wær ein gouch , ob ich ire tumpheit hæte vür guot . ez en|geschihet mir niemer mêr .