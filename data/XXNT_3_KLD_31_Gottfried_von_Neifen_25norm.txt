ouwê liehten tage , ouwê bluomen rôt , ouwê vogel sanc , ouwê grüener walt ! nû wirdet aber kalt , nû der winter lanc . daz ist der vogel nôt unde ire meistiu klage . noch klage ich die schulde daz diu sældebære mich enterbet hulde . daz sint mîne swære , die ich von ir dulte . minne , wende ir süezen haz ! minne , vrouwe mîn , tuo mir helfe kunt . hilf , ez ist an der zît : mit daz reine wîp daz ire kiuscher lîp gein mir lâ den strît unde ire rôter munt mir tuo helfe schîn . sehet , sô wolte ich singen der vile reinen süezen , diu kan swære ringen , dâ bî kumber büezen . sol mir wole gelingen , minne , sich , des bist dû wer . wîp , dîn süezer name und dîn werdicheit gît vile hôhen muot dem der tugende hât , der untugende lât . wê wie wole daz tuot ! dem wirdet tugent bereit und diu rehte scham . reiner wîbe güete kan wole vröuwede lêren ( sie gît hôchgemüete ) , dâ bî vröuwede mêren . got mir sie behüetete , die der ich wole guotes gân . mich hât lieber wan in die vröuwede brâht , daz ich wânte sîn lôn erarnen gar . nû wirde ich gewar an der vrouwen mîn , ir ist ungedâht lônes : sie wile lâzen mich in senenten sorgen . mir ist wê ze muote . iemer an dem morgene sô sorge ich nâch güete . muoz ich minne borgen , vrouwe mîn , wie stêt daz dir ?