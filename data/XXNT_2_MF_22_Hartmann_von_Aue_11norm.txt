nieman ist ein sælic man ze dirre werelte wan der eine , der nie liebez teil gewan und ouch dâr nâch gedenket kleine . des herze ist vrî von senenter nôt , diu manigen bringet ûf den tôt , der schoene heil gedienet hât und sich des ane muoz begân . dem lîbe niht sô nâhe gât , als ich mich leides wole entstân , wande ich den selben kumber hân . ez ist ein ungelückes gruoz , der gêt vür aller hande swære , daz ich von vriunden scheiden muoz , bî den ich iemer gerne wære . diu nôt von mînen triuwen kumet . ich en|weiz , ob si der sêle iht vrumet : si en|gît dem lîbe lônes mêr wan trûren den vile langen tac . mir tuot mîn stæte dicke wê , wande ich mich niht getroesten mac der guoten , diu mîn schoene pflac .