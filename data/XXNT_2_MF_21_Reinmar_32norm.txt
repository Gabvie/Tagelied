hôch alsam diu sunne stêt daz herze mîn . daz kumet von einer vrouwen , diu kan stæte sîn . ire genâde , swâ si sî , si machet mich vore allem leide vrî . ich hân ir niht ze gebenne wan mîn selbes lîp ; der|ist ire eigen . dicke mir diu schoene gît vröuwede und einen hôhen muot , swanne ich dâr an gedenke , wie si mir tuot . wole mich des , daz ich si ie sô stæte vant ! swâ si wonet , diu eine liebet mir daz lant . vüre si über den wilden sê , dar wer ich hin : mir ist nâch ir sô wê . hæte ich tûsent manne sîn , daz wære wole , daz ich si behielte , der ich dienen sol . schoene und wole sî daz bewâr , daz mir von ir niht leides widervar . ich en|wart nie rehte sælic wan von ir . swes ich ir gewünschen kan , des gân si mir . sæliclîche ez mir ergie , dô diu schoene mich in ire genâde vieng .