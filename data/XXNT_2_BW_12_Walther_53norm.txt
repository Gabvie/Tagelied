vile süeze wære minne , berihte kranke sinne . got , durch dîn anebeginne bewar die kristenheit . dîn kunft ist vrônebære über al der werelte swære . der weisen barmenære , hilf rechen disiu leit . loese ûz den sünden , wir gern ze den swebenden ünden . uns mac dîn geist entzünden , wirdet riuwic herze erkant . dîn bluot hât uns begozzen , den himel ûf geslozzen , nû loeset unverdrozzen daz herebernde lant . verzinset lîp und eigen , got sol uns helfe erzeigen ûf den , der manigen veigen der sêle hât gepfant . diz kurze leben verswindet , der tôt uns süntic vindet , swer sich ze gote gesindet , der mac der helle entgân . bî swære ist genâde vunden : nû heilent Kristes wunden . sîn lant wirdet schiere entbunden , daz ist sicher sunder wân . küningîn ob allen vrouwen , lâ werente helfe schouwen . dîn kint wart dort verhouwen , sîn mennischheit sich ergap . sîn geist müeze uns gevristen , daz wir die diet verlisten . der touf sî seit unkristen , wan vürhtent si den stap , der ouch die juden villet ? ire schrîen liute erhillet . manic lop dem kriuze erschillet : erloesen wir daz grap ! diu mennischheit muoz verderben , sulen wir den lôn erwerben , got wolte durch uns sterben , sîn drouwe ist ûf gespart . sîn kriuze vile gehêrt hât maniges heil gemêret . swer sich von zwîvel kêret , der hât den geist bewart . süntic lîp vergezzen , dir sint diu jâr gemezzen , der tôt hât uns besezzen die veigen âne wer . nû hellent hin gelîche , daz wir daz himelrîche erwerben sicherlîche bî dulticlîcher zer . got wile mit heldes handen dort rechen sînen anden , sich schar von manigen landen des heiliggeistes her ! got , dîn helfe uns sende , mit dîner zeswen hende bewar uns an dem ende , sô uns der geist verlât , vore helleheizen wallen , daz wir dâr in iht vallen . ez ist wole kunt uns allen , wie jâmerlîche ez stât , daz hêre lant vile reine , gar helfelôs und eine . Jerusalêm , nû weine , wie dîn vergezzen ist ! der heidene überhêre hât dich verschelket sêre . durch dîner namen êre lâ dich erbarmen , Krist , mit welicher nôt si ringen , die dort den borgen dingen , daz si uns alsô betwingen , daz wende in kurzer vrist .
