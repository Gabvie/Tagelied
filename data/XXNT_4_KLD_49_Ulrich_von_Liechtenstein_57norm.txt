mîn muot der muoz stîgen iemer dâ von daz mir wünschen tuot sô wole . des wile ich getrûren niemer . mich tuot wünschen ofte vröuweden vol . dâ von wile ich gerne wünschen vile : wan ich hân von süezen wunschen ofte wünne bernter vröuwede spil . mîn lîp der lac niuwelîche eine unde wunschte nâch der vrouwen mîn , daz si , diu vile süeze reine , mit ire willen solte bî mir sîn . von dem wunsche ein wunder mir geschach , daz ich die vile minniclîchen mit des herzen ougen bî mir sach . dô ich si mit wünschen brâhte zuo mir alsô nâhen , ich wart vrô . alzehant mîn lîp gedâhte mit ire vröuweden vile , sus unde sô . mir wart vür wâr nie mêr alsô wole , als mir dâ was mit der süezen , dâ von ich vile gerne wünschen sol . zuo uns kam diu werde minne unde slôz uns beide vaste in ein . ich und sî , wir würden inne wole wie minne vlihtet arme und bein , und wie sî gemachet daz ein wîp unde ein man von herzenlîcher liebe werdent niht niuwan ein lîp . swâ diu minne ze einem lîbe machet einen man und ein guot wîp , wole dem manne , wole dem wîbe ! daz muoz sîn ein minne süezer lîp , unde ein lîp der manige wünne hât . ez ist gar ein himelrîche , dâ ein liep mit liebe umbe gât . ich bin alsô minne wîse unde ist mir sô rehte liep ein wîp , daz ich in dem paradîse niht sô gerne wisse mînen lîp , als dâ ich der guoten solte sehen in ire ougen minniclîchen . dâ mohte lîplich wunder mir geschehen . sihet ein wîp in mannes ougen , daz si des erlât ire minne niht , unde er ir hin wider tougen in ire liehten spilentiu ougen sihet , dâ muoz von der liebe mêr geschehen , guotlîche triuten unde küssen , dannoch vile des ich niht tar gejehen .
