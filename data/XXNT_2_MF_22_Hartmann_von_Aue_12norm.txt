dir hât entboten , vrouwe guot , sînen dienest , der dir|es wole gan , ein rîtær der vile gerne tuot daz bezziste , daz sîn herze kan . der wile durch dînen willen disen sumer sîn vile hôhes muotes verre ûf die genâde dîn . daz solt dû minniclîche entvâhen , daz ich mit guoten mæren var . sô bin ich willekomen dar . dû solt im mînen dienest sagen . swaz im ze liebe müge geschehen , daz mohte nieman baz behagen , der in sô selten habe gesehen . und bite in , daz er wende sînen stolzen lîp . dâ man im lône , ich bin ein vile vrumetez wîp ze|entvâhen sus getâne rede . swes er ouch anders gert , daz tuon ich , wan des ist er wert . mîn êrste rede , die si ie vernam , die entvieng si , daz mich dûhte guot , biz si mich nâhen ze ir gewan , zehant bestuont si ein ander muot . swie gerne ich wolte , ich en|mac von ir niht komen , diu grôze liebe hât sô vaste zuo genomen , daz si mich niene læzet vrî . ich muoz ire eigen iemer sîn . nû en|ruoche , ez ist ouch der wille mîn . sît_daz ich eigenlîchen sol , die_wîle ich lebe , ir sîn undertân , und si mir mac gebüezen wole den kumber , den ich durch sie hân geliten nû lange und iemer alsô lîden muoz , daz mich en|mac getroesten nieman , si en|tuot , sô sol si nemen den dienest mîn und bewar dâr under mich daz an mir niht ouch versûme sich . swer jihet , daz minne sünde sî , der sol sich êr bedenken wole , ir wonet vile manige êre bî , der man durch reht geniezen sol , und volget michel stæte und dâr zuo sælicheit . daz iemer ieman missetuot , daz ist mir leit . die valschen minne meine ich niht , diu möhte unminne heizen baz , der wile ich iemer sîn gehaz .