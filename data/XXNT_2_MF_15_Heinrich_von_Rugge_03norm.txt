got hât mir armen ze leide getân , daz er ein wîp ie geschuof als guote . solte ich in erbarmen , sô hæte er ez gelân . si ist mir vore liebe ze verre in dem muote . daz tuot diu minne , diu benimet mir die sinne , wande ich mich kêre nâch ire lêre ze vile , diu mich der nôt niht erlâzen wile , sît ich niht mâzen begunde noch en|kunde . kunde ich die mâze , sô lieze ich den strît , der mich dâ müejet und lützel vervæhet , der mich ze vaste verleit in den nît . swer sich vore liebe ze verre vergâhet , der wirdet gebunden von stunden ze stunden als ich vile arme . nû erbarme ich sie niet , diu mich nû lange alsô trûrigen siet , sît ich ir dienen begunde , als ich kunde . mir hât verrâten daz herze den lîp , des was ie vlîzic der muot und die sinne , daz si mich bâten ze verre umbe ein wîp , diu mir nû zeiget daz leit vür ire minne . daz|ist besunder an mir gar ein wunder , daz ich mich hân verlân ûf den wân , der mich trouc und mir ze verre ie vreislîchen louc , sît ich ir dienen begunde , als ich kunde .