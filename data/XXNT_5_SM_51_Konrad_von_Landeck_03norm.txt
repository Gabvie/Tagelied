spilente wünne wile uns der meie bringen . wir sulen vroelîche reinen , singen , lieber mære sîn gemeit . swer sich kunne mit liebe lieplîche zweien , der sol vröuwede in herze heizen : liep vröuwet wole vür herzeleit . swer sich liebes kan trûtlîche underwinten , der mac herzevröuwede vinden , liebez wîp und lieber man . swer erkunnet , waz liep an liebe minnet und wie liep nâch liebe sinnet , wie liep liebe lieben sol , swar der wünnet , sô sinnet eht sîn gemüete ie nâch reiner wîbes güete : ez vröuwet niht sô rehte wole . wer kan mannes lîp baz von sorgen zoehen und sîn hôchgemüete erhoehen danne ein reine , sælic wîp ? swem sîn herze gegen liebe minne entbrennet und doch herzeliep erkennet , dâ tuot liebe wole und wê . minnesmerze in jâmer herzen sêret : liep gedinge leit verkêret , ob ich rehte mich verstê . liep gedinge ist guot wole vür herzenswære . doch geloubent mir ein mære : jâmer herzen sêre tuot . eteswenne lebe ich in zwîvelwâne , daz diu liebe wolegetâne mînen muot iht gât verstê . ich erkenne niht lieber liep ûf erde , nâch dem herzen mîn sô werde : wes wile si mich twingen mêr ? si sol sîn gewert , swaz si mir gebiutet . si ist , die mîn herze triutet : ach , wær ich sô wert ! wie diu êre , diu liebe und diu vile reine , die ich vore allen wîben meine , mir bekumbert hât den muot , swar ich kêre , sô senent mîne sinne nâch ire werden wîbes minne : si ist noch bezzer danne guot . wâfen senenter nôt ! muoz ich si vermîden , wie sol daz mîn herze erlîden ? sô bin ich an vröuweden tôt !