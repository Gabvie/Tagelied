nû ist sumer sô wole gegestet , daz er êre hât : in schoener wât mac man in nû wole sehen . rot brûn , gel , blâe , wîz , grüene ist sîn kleit var . swer sîn nimet war , der mac im wünne jehen . in lobent mit süezem sange diu vogellîn , diu sehent sô liehten schîn ; mit den sol man vroelich sîn . swie schoene diu zît sint , trüebe ist mir doch mîn muot , wan mich getrôste noch nie mîn vrouwe guot . ez ist lanc , daz ich mîn vrouwen von êrst gesach . mîn ungemach huop sich dô süeziclîche , wan ich wart von ire wünnen süezes liebes vol . mir tete dâ wole , daz si was wünnerîche . nû muoz mir daz leider wê tuon alliu zît , wan si mir niht trôstes gît , des mîn herze in arbeit lît . wan wære si âne wünne , sô wære mir niht wê nâch ir , als ez sus sîn muoz iemer mêr . noch ist mir wole der stunde , swâ ich si sieche an ; swaz mir ist gram , doch habe ich si ze vrouwen . doch wirdet daz liep vergolten mir mit leide iesâ : sô si niht dâ mêr ist , dâ ich si müge schouwen , sô ist mir als sô der sunne hinder gegât und der tac sîn wünne verlât . vröuweden vile si doch ie hât bî andern schoenen vrouwen , noch ahtet niht , swie wê mir von senelîcher nôt geschihet .