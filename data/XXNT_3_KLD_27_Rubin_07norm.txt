got hât uns aber sîn gemanet , ez sî noch allez in der nôt sîn reine grap , dâ er inne lac , ouwê , und ouch sîn sælic lant , dâ leit er got durch uns den tôt . daz uns daz ie sô ringe wac ! er lôste uns iedoch alle ( wir dienen|ez im ab alle niht ) von helleheizem walle , daz niemer mêr geschihet . nû sehet , wie der gevar des herze und ouge in übersihet . swer nû daz kriuze niht en|nimet der lîbes unde guotes hât envollen , daz ist missetân , sô wole als ez der werelte zimet , und ouch der sêle wirdet rât : niht anders ich gelouben hân . dâ mite wir hier ringen , daz ist der sêle ein arbeit , niuwan daz wir si bringen ûz grôzer liebe in leit . die broede lâ dir , got , an uns vile armen sîn gekleit . ez brâhte ir missebieten mich sô dicke in senelîchen muot , daz ich der werelte wart gehaz , dô si der swære vröuwete sich diu wê nâch herzeliebe tuot , und mîn diu minne alsô vergaz . dô dâhte ich noch dem lône der süezen êwe stæticheit , ob iemer himelkrône des lîbes arbeit verdienen kunde umbe in , der krône ob allen krônen treit . ein sinnerîche sælic wîp diu spreche , waz ir rehtes sî , diu dienest von drîn mannen nimet . beheltet si der drîer lîbe , danne ist niht ganzer vröuweden bî , sît ez den guoten missezimet . erwirbet si der eine , sô erbarmet mich der zweier nôt ; ist|ez aber zwein gemeine , daz ist des dritten tôt . von solichen dingen wirdet ein schamic wîp vile dicke rôt .