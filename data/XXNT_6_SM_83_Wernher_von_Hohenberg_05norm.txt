ez ist ein spot : wart ie herze von leide versêret sam daz mîne , minne , daz ist dîn getât ! ich bin ire sôt : sus hât si mir die sinne verkêret . wizzent , daz si mich gar ze strengelîchen hât . ich muoz ire eigen sîn , swie si wile , diu vrouwe mîn . ach , rîcher got , hât si minne den zouber gelêrt ? möhte ich den zerbrechen , mîn würde guot rât . si schetzet mich unde leit mir ze kostelîche stiure ; dâr zuo muoz ich singen , wie lieplich si sî . si ist minniclich und gestellet ze sehenne gehiure . swem si missevellet , der ist ougen vrî . ich en|gesach nie wîp hân sô tugende gernten lîp . si schetzet sich michels rîcher an güete noch hiure : alsus dicke wahsent ire tugende bî . vile senenter nôt hât diu minne ze pfande gesetzet mir vile senden , der si niht loesen en|wil . ich bin êr tôt , êr si mich mînes dienestes urgitzet , wan der mîner sorgen ist leider ze vile . sô bin ich niht wert , des mîn herze von ir gert : ire mundelrôt hât mich an si mit dieneste gehetzet , und ist doch mîn wân und mîn lôn âne zil .