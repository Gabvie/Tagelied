nâch vrouwen schoene nieman sol ze vile gevrâgen . sint si guot , er lâze|ez im gevallen wole und wizze , daz er rehte tuot . waz obe ein varwe wandel hât , der doch der muot vile hôhe stât ? er ist ein ungevüege man , der des an wîbe niht erkennen kan . ich tuon ein scheiden , daz mir nie von decheinen dingen wart sô wê . vile guote vriunde lâze ich hier . nû wile ich trûren iemer mêr , die_wîle ich si vermîden muoz , von der mir sanfter tete ein gruoz an dem stæten herzen mîn , danne ich ze Rôme ein keiser solte sîn . ich gerte ie wünniclîcher tage . uns wile ein schoener sumer komen , al deste senfter ist mîn klage . der vogele hân ich vile vernomen , der grüene walt mit loube stât . ein wîp mich des getroestet hât , daz ich der zît geniezen sol . nû bin ich hôhes muotes , daz ist wole . ich hôrte gerne ein vogellîn , daz hübe wünniclîchen sanc . der winter kan niht anders sîn wan swære und âne mâze lanc . mir wære liep , wolte ez zergân . waz vröuweden ich ûf den sumer hân ! dar stuont nie hôher mir der muot , daz ist ein zît , diu mir vile sanfte tuot .