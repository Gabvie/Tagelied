wis willekomen , nahtegal ein vrouwe ! dîn dôn , der ist rîche maniger süezen stimmen an dem morgene . dû zierest rehte wole die grüenen ouwe , daz dû sô williclîche singest unde trûren hâst verborgen . dâ|von solt dû des meien pflegen , des vröuwet sich mîn gemüete : des hân ich mich gar bewegen . die kalten rîfen sint gelegen , diu heide stêt in wünniclîcher blüete . ich wile iuch sagen mîne schumpfentiure von einem tolen spæhen , der hât mich mîner liebe gar beroubet . sô kriusen loc gesach ich vert noch hiure ! den selben krispel wehen , den wir bekennente bî des lewen houbete , der ist wole anderhalp Franzeis , stoubær under wîben . sîn pürse machet in punêîn sîn gumpân ist ein schampaneis : wie kunde uns von den zolren iht belîben ? er hât gewunden , kriuze , valwe locke ( ) , an dem ende widerstürzet : daz machet im diu huobe mit den snüeren . wole gevalten , sô ist er in dem rocke , vile ebene geschürzet , nieman sol in ungetwagen rüeren ! er ist sô hel , ô wurrâ wei , wer kunde im gelîchen ? lieber mîn hêrr Portenschei , ir sint ein süezer knappe , offei : stêt in dem ringe und lât dar nâher strîchen ! nûn schouwet an den wunderlîchen köpfen , wie er sich wile erwüeten als sam ein vrecher vul an einem zoume ! jâ râte ich daz dem gamelîchen poppen , er sol sich wole behüeten , daz er im von dem anger gerne rawme , ê_daz im werde ein schuorre weiz von scharpfes swertes orten , dâ|von vile maniger tuot geleit und niemer mêr gehebet streit und setzet niht mêr schapel ûf die porten .