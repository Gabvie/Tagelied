wê dir , winter ungehiure , wê dir , daz dû sîst verteilet ! heide und ouwe ist bluomen bar . swaz mit vröuweden stuont noch hiure , daz hâst dû vile gar zerteilet ; swaz der süeze meiebar , daz ist allez hin geleit von den sûren kalten winden . dû wilt an in niht erwinden . daz ist den kleinen vogeln leit . wê der nâhe gênten swære ! wenne wile si mir die ringen der mîn herze unsanfte entbiret ? sie sint mir ein teil ze swære . in den sorgen muoz ich ringen . ob si danne niht vröuwede biret mir vile sældelôsen man sô verderbe ich an dem lîbe . ist daz ich unvrô belîbe , râtet obe ich vürebaz mane . minne , heile mîne wunden die ich dulte ze allen mâlen , wilt|dû daz ich sorge entber . sît dû dich es hâst underwunten , bite ire lîp den liehtgemâlen daz er mir noch vröuwede ber , sît er sich mîn underwant . vrouwe süeze sældebære , iuwer lôn ist mir gebære ; sô ist mîn dienest ze iu gewant . sie mac mir wole helfe senden . sît ich lebe in maniger sende , sô ist mîn wec hin ze ir gebant . sie mac troesten mich vile senden , sît ich ir mîn herze sende , daz diu süeze minne erbant . sehet , sô würde ich noch gemeit , wære daz ich si umbevienge und daz si ez vür guot entvienge , diu durch kiusche unkiusche ie meit . sie mac sich des wole vermezzen , nie sô schoeniu krêatiure wart bî maniger zît geboren . man sol sie niht zuo den mezzen den diu selbe schoene ist tiure . alle untugent hât sie verboren : sie hât sælde , sie hât heil , hei , gewünne ich noch die künde daz ich sie erwerben kunde , sehet , sô wær mîn wunde heil .