künzelî , bringe mir mînen sanc der minniclîchen vrouwen , nâch der mîn senentez herze ie ranc : daz hât si mir verhouwen . ahî , solte ich die schônen noch nâch mînem willen schouwen ! bringe ir den briev und sinc ir ûf getoene ! dû maht vile gerne loufen dar , dû gesæhe nie wîp sô schoene . wanne sendent ir daz heizelîn dar ? daz singet alsô suoze , ez kan diu selben lieder gar und hât ouch wole die muoze . welle er ez niht tuon , sô volgent mir und vallent im ze vuoze ! daz heizelîn sprach ze|dem Küenzelîn dô von zorne : gâ dû dâ hin , mich mûrte lîhte ein man in sînem korne ! Küenzelîn , wilt dû mich nû lâzen , sô wilt dû mich vertrîben . dû solt in diu korn gân und solt des roggen rîben . dâ gât ein süeze zît her|zuo , dû maht vile wole belîben . dâr zuo iz dû der apfel und der Kriechen : des mac ein kneht vile wole genesen , des solt dû zuo dir liechen !