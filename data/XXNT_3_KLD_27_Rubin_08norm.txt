swie gar diu werelt an vröuweden sî verkêret , ich wær doch eteswenne vrô , ob eht ez den vierden dûhte guot . ich . weiz wole waz uns manic unvuoge mêret : daz nieman sprichet tuon alsô dem der wole bescheidenlîche tuot . doch hoere ich jehen daz diu guoten wîp mit zühten sîn gemeit . wære eht daz an mannen , ez würde ouch geseit ! der zwîvel schadete an rehter hövischheit . der sumer und al sîn schoene und al sîn wünne , diu kunnen mir gehelfen niht daz ein wîp genâde an mir begê . swie gar ich ir doch lobes und êren gunne , des mir diu meiste menige jihet , sô tuot si alsam si es niht verstê . doch wünsche ich ir daz si sælic wîp mit vröuweden lange lebe und daz al ire êre in ganzer wirde swebe , sô daz si mir noch liebez ende gebe . ich wile ir sprechen lop unz an mîn ende der ich mich lange hân gegeben und der ich mich noch nie tac genam . swie mich ire herte mîner vröuweden pfende , sô ist iedoch vile reine ire leben , dâ bî aller valschen viure gram . alsus zürne ich unde süene beide nû vile manic jâr , daz mich minne nie gevrümete als umbe ein hâr , swie si mir doch mit dieneste riete dar . ich habe ir her gedienet williclîche und ûf den vröuwederîchen wân daz si minniclîche trôste mich . ich weiz wole daz ire trôst wirdet lônes rîche , des ich noch kleine von ir hân . doch dinge ich daz si bedenke sich sô daz si mir ringe noch die mîne lange wernden klage : mir würde niht sô liebes alle mîne tage ; sô ist daz mîn angest wie ich ir behage .