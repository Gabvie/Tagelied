ganzer vröuweden wart mir nie sô wole ze muote , mir ist geboten , daz ich singen muoz . sælic sî , diu mir daz wole verstê ze guote ! mich manet singen ire vile werder gruoz . diu mîn iemer hât gewalt , diu mac mir wole trûren wenden unde senden vröuwede manicvalt . gît daz got , daz mir noch wole an ir gelinget , sehet , sô wære ich iemer mêre vrô , diu mir beide herze und lîp ze vröuweden twinget . mich betwanc nie mêr kein wîp alsô . ez was mir gar unbekant , daz diu minne twingen solte swie si wolte , unz ich ez an ir bevant . süeze minne , sît nâch dîner süezen lêre mich ein wîp alsô betwungen hât , bit si , daz si ire wîplich güete gegen mir kêre , sô mac mîner sorgen werden rât . durch ire liehten ougen schîn wart ich alsô wole entvangen , gar zergangen was daz trûren mîn . mich vröuwet iemer , daz ich alsô guotem wîbe dienen sol ûf minniclîchen danc . mit dem trôste ich dicke trûren mir vertrîbe , unde wirdet mîn ungemüete kranc . endet sich mîn ungemach , sô weiz ich von wârheit danne , daz nie manne an liebe baz beschach . minne , wunder kan dîn guote liebe machen und dîn twingen swenden vröuweden vile . dû lêrest liebe ûz spilenten ougen lachen , swâ dû mêren wilt dîn wunderspil . dû kanst vröuwederîchen muot sô verworrenlîche verkêren , daz dîn sêren sanfte unsanfte tuot .
