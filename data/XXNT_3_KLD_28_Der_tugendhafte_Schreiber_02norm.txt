wole im dem sîn liep ze liebe ergât ! mich hât herzeliep in herzeswære brâht ; diu vile liebe , an der mîn vröuwede stât , diu hât anders niht wan leides mir gedâht . liep und leide habent beide pfliht ûf mînen schaden . ô|wê leider , ich bin beider überladen . swer nâch liebe schône werben kan , wê wâr umbe wirdet der liebes niht gewert ? dâ geschihet unbilde und wunder an , sît er herzeliebes schoene und eben gert . sol verderben rehtez werben unde unrehtez niht ? wê den wîben von der lieben daz geschihet ! sît diu minne sinne blenden kan , daz bekenne ich wole , mîn sin der ist ze blint ; diu vile liebe lât mich der niht an , des bin ich vore liebe tump alsam ein kint . sîn wile enden noch erwenden sende sorge an mir . ich muoz sterben oder erwerben heil an ir . ich stirbe an den bezzisten vröuweden mîn , sîn enscheide von dem herzeleide mich . sol diu nôt niht wole ein sterben sîn , waz kunt âne den tôt der nôt gelîchen sich ? nû behüete durch ire güete mich vore dirre nôt , diu sô noetet unde toetet als der tôt . si ist mir alze liep , daz ist ein nôt , diu mich hazzet alze sêre manigiu zît . wirdet es mêre , ô|wê , daz ist der tôt . mac ich tumber lâzen niht den tumben strît ? nein ich , niemer : ich wile iemer ire genâden gerne unde undulte durch ire hulde gar entbern .