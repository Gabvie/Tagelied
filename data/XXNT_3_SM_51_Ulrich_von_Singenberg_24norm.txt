vrouwe , sælic vrouwe , vrouwe mînes herzen und der sinne gar , wellt ir , daz ich schouwe langen kumber und âne alle vröuwede var , sô sît stæte an der getât alse ir mir lange hant getân : sehet , sô wirdet doch niemer sorgen rât ! sît ir mich sô lêret , daz ich stæticlîche mîner êren pflege , des sît iemer geêret : wole ouch mich , daz ir mir wîset rehte wege ! ir hant wole gerâten mir : swer alse rehte râten kan , durch des rât ich gerne unvuoge entbire . ir wellt mir verkêren , swaz ich singe und ouch gesage : daz ist âne wer . solte doch ich iuch lêren , ich beswünge iuch sô mit mîner ruoten bêr daz ir hôrtet mîne klage , die ich nû lange hân geklaget ûf wîplich güete mîne tage . wisse ich nû den willen , wie ir villen woltent , alsô wolte ouch ich , sol man kint stillen . doch verstên ich nû allrêrest rehte mich . ich bin solicher ruote vrî : des lobe ich got , daz ez sô stê , daz ich noch mîn selber vrouwe sî . sælde , schoene , güete hânt die meisterschaft vile gar an iuch geleit , daz mich mîn gemüete dâr nâch dar , wan dar sô strîticlîchen treit , daz ich hân den strît verlân . tuot ir mir sus , tuot ir mir sô , daz heize ich doch allez wole getân .