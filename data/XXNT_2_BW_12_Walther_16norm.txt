under der linden an der heide , dâ unser zweier bette was , dâ mügent ir vinden schône beide gebrochen bluomen unde gras . vore dem walde in einem tal , Tandaradîî , schône sanc diu nahtegal . ich kam gegangen zuo der ouwe , dô was mîn vriedel komen êr dâ wart ich entvangen , hêre vrouwe , daz ich bin sælic iemer mêr . kuste|er mich ? wole tûsent|stunte , Tandaradîe , sehet , wie rôt mir ist der munt . dô hât er gemachet alsô rîche von bluomen eine bettestat . des wirdet noch gelachet inniclîche , kumet ieman an daz selbe pfat , bî den rôsen er wole mac , Tandaradî , merken , wâ mir daz houbet lac . daz er bî mir lâge , wesse|ez ieman , numen welle got , sô schamete ich mich . wes er mit mir pflege , niemer nieman bevinde daz , wan er und ich , und ein kleinez vogellîn , Tandaradîe , daz mac wole getriuwe sîn .
