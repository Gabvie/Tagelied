zwô gespilen mære begunden sêre klagen , herzente swære beide einander sagen . diu einzerander sprach grôz leit und ungemach benimet mir die sinne ; hin ist niht vröuweden inne , sît ich mînes liebes niht en|sach . diu rede ist mir gar swære , sprach diu ander dô trûtgespile mære , jâ wirde ich niemer vrô . ich hân den man verloren den ich hâte ûz erkoren vür alle die dir wâren : er kan sich wole gebâren , er wart ze leide mir geboren . diu dritte kam gegangen , si saz hin zuo den zwein , si wart niht wole entvangen , si hiezen si gân heim . gâ hin dâ vröuwede sî , wan wir sîn vröuwede vrî . dû maht wole vröuweden walten : dîn liep wile dich behalten ; dâ von sô bis|dû wole dir bî . nû sihe ich an iu beiden daz ir mir sît gehaz : ich wile hinnen scheiden , vür wâr sage ich iu daz : daz ir mir habet geseit , des bin ich vile gemeit : wer kunde mir gedröuwen ? ich wile mich iemer vröuwen : mîn liep mir holdez herze treit . ich bin des worden innen an dem vile werden manne , als ich mich kan versinnen , daz er mir guotes gan . ich bin im ouch vile holt , daz hât er wole verschult . ich spriche ez bî dem eide , er tæte mir nie sô leide , er|ne wær mir lieber danne golt .