gegen der liehten sumerzît heide lît mit vile manigen bluomen wünniclîche gevar . dâ bî singent vogellîn süeze doene manicvalt . junge und alt vröuwent sich der liehten sumerwünne gar . nû muoz ich in sorgen sîn : swie diu heide stêt gebluot , doch beswæret mir den sin , daz ich bin âne guot : dâr an lît vile guot gewin . hæte ich guot , sô vröuwete ich mich . lobelich ist daz guot , des ich ze dirre werelte ger , wan ez bringet vröuweden vile . wîp und êre ich meine guot : hôhen muot wegent disiu beide , sehet , des bin ich wê dâ bî maniger hande spile . sunder êre und âne wîp allez guot ist gar ein wiht , swâ man sihet wîbes lîp , waz dâ guotes von geschihet !