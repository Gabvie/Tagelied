rîtær guot , vile wole gedenket guoter wîbe , daz ist mîn rât , daz ir|es iht mit worten krenket : daz vile tugentlîchen stât . swer si êret , der hât êre : dâ gedenket an , ire man , daz ir volget mîner lêre . dâr zuo râte ich iu noch mêre : sehet diu wîp mit triuwen an ; daz si kunnen wole entstân . diu mir ist vore allen wîben , zürnet si , daz ist mir leit : wie sol ich die zît vertrîben in sô senenter arbeit , diu mîn herze sêre twinget beide naht und ouch den tac und sich niender mir geringet , noch an liebe mir gelinget ? daz ist mîner vröuwede ein slac , der ich wîlent schône pflac . ich hân seniclîche sorgen âne helfe her getragen daz ich muoste vröuwede borgen . hêrre , wem solte ich daz klagen wan der einen diu ich dâ minne gar âne allen valschen wanc . si benimet mir gar die sinne . sîn wellet enden mîn begîne , sô bin ich an vröuweden kranc nâch der lieben süntær danke .