hier , wie wünniclich diu heide sich mit manigem spæhen kleide gein dem meien hât bekleit ! loup gras bluomen vogel beide , diu man sach in manigem leide , gar verswunden ist ire leit . alsô mohte ouch mir verswinden sorge , diu von vröuwede ie swant ; wolte vröuwede sorge entbinden , sît daz vröuwede ie sorge entbant , sô würde ich von sorgen vrî . dô mîn ouge erkôs die süezen , dô wart mir ein lîplich grüezen , roeseleht ein rôter gruoz . dô dâhte ich diu ougen müezen dir vile senden kumber büezen : anders dir wirdet niemer buoz sorgen , ez en|wende ire güete . dannoch was ire güete guot . sam der rôse in touwen bluote was ire munt rôt alse ein bluot . ô|wê , dannoch was ich vrô . wer kan vroelîche vrô belîben wan bî reinen lieben wîben ? hier , wie süeze ein name wîp ! wîp kan senentiu leit vertrîben . wole ir reinen lieben lieben ! ouch , si hânt sô lieben lîp daz mich nâch in muoz belangen ! bî in ist diu wîle unlanc . swâ liep liep hât umbevangen , daz ist ein süezer umbevanc , lieplîche nâch der minne ger . wê der gar verlorenen stunde daz mir senden niene en|kunde lieplîche küssen werden kunt von ire rôsevarwen munde ! ô|wê , minne , daz dîn wunde mich sô lange hât verwunt ! ich bin von dir ungeheilet , ich gewan gein dir nie heil . minne , daz dû sîst verteilet ! habe ouch ir der minne ein teil : dû verwundest mich niht mêr . waz touc minniclîchez singen ? wâ sint wîp diu kunnen twingen ? wâ sint man die minne ie twanc ? wer kan stæte vröuwede bringen ? wer kan sorge ûz herzen dringen ? minne ie sorge ûz herzen dranc von der wîbes ougen blicken , dâ man sâhen süezen blic . sie welnt sich der minne entstricken : man sint sunder minne stric . wellt , dâ von trage ich dir haz .