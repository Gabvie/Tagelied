ich bin her bî mînen stunden ofte worden minne wunt . dâ vüre hân ich helfe vunden : des sihet man mich wole gesunt . swaz diu minne mir mit twingen tuot , dâ vüre hân ich arzenî , diu ist guot . sô diu minne mir verwundet mit ire strâl daz herze mîn , daz hât schiere mir gesündet mîner vrouwen liehter schîn . swenne ich sihe ire liehte varwe klâr , sô sint mir geheilet mîne wunden gar . ich salp mit vile süezer salben mîne wunden hier und dort in dem herzen allenhalben . diu salbe ist manic süezez wort , diu ûz mîner vrouwen munde gânt ; dâ von mînes herzen wunden ende hânt . alse ich salben wile diu ougen herzesinne und den lîp , sô gên ich al sunder lougen und sich an daz werde wîp . dâ von wirdet mîn lîp sâ vröuweden junc und muoz mir daz herze springen manigen sprunc . ûz ire kleinverretem munde süeze süeze süeze gât : die nimet si in herzen grunde , der si dâ grôz wunder hât . si ist schoene reine guotlich guot : ez ist lieplîche süeze guot , swaz si mir tuot . ich wolte daz ire liehten ougen in mîn herze mohten sehen . dâ sæhe si der liebe tougen , sô daz si des muoste jehen daz si mir ist liep vüre alliu wîp und vür wâr vile lieber danne mîn selbes lîp . got weiz wole , mir ist ire êre lieber danne diu êre mîn : ire lîp ist mîn êre lære . ich wile ir ze dieneste sîn sunder wenken al die_wîle ich lebe . sie ist mîn trôst vüre trûren und mîn vröuweden gebe .
