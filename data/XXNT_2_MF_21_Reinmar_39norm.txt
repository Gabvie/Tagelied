spræche ich nû , daz mir wole gelungen wære , sô verlüre ich beide sprechen unde singen . waz touc mir ein alsô verlogenez mære , daz ich ruomte mich alsô vremeder dinge ? daz wile ich den hôchgemuoten lâzen , den dâ wole geschihet ; die nemen sich des an . ich klage iemer mînen alten kumber , der mir iedoch sô niuwer ist , den si mir gap , dô si mir vröuwede nam . wê , ich vile tumber ! wile diu vile guote , daz ich iemer singe wole nâch vröuweden , mac si mich danne lêren alsô , daz sî mir mîne nôt geringe . âne ire helfe triuwe ich niemer sî verkêren . mac si sprechen eht mit triuwen jâ , als êr sprach nein , sô wir mîn wille dâ , daz ich singe vrô mit hôhem muote . dâ bî sô ist diu sorge mîn , daz man ze lange beitet . daz kumet niht wole ze guote . ich bin niht tump mit alsô wîsem willen , daz ich sô reine noch sô stæte minne ; wan_daz si sint vile lîhte ze stillenne , den dâ liep âne leit geschihet , als ich ez sinne . sô verliuses ich niemer vröuweden vile , sît diu güete mich niht sanfte stillen wile . sol mîn dienest alsô sîn verswunden , sô sîn doch geêret alliu wîp , sît_daz mich einiu mit gedanken vröuwet an manigen stunden . ez bringet mich in zwîvel eteswenne , daz ich lônes bîte in alsô langer mâze . an der ich aber triuwe und êre erkenne , wæne ich des , daz mir diu ungelônet lâze , sô geschehe an mir , daz nie geschach . guot gedinge ûz lônes rehte nie gebrach . des habe ich hin ze ire hulden ie gedinget . ouch ist ez wole genâden wert , swâ man nâch liebe in alsô lûterlîcher stete ringet .