sehet , des meien blüete vröuwet die vogel in den ouwen : sô vröuwet mich ein minniclîchez wîp . diu gît mir gemüete unde lât mich an ir schouwen wunder , die mir sprechent : vrô belîp ! wes sol ich mich vröuwen mêr ? si wellent mit ire güete , daz si zimet wole ze vrouwen unde heizet senden leitvertrîb . ich wile iemer mêre hân die lieben ze einem meien , sît ire varwe kan sô stæte sîn . swer mir daz verkêre , der var in den meien reien unde lâze mich an der vrouwen mîn . vile ist , des ich minne an ir : sô des meien êre varwe rêret , stolzen leien , sehet , sô gênt ir wengel liehten schîn . sô der vogel kôsen von den kalten riefen swachet und diu heide bar der bluomen lît , dannoch sihe ich rôsen , wanne ire rôtez mundel lachet in der minne blüejen widerstrît . wer hât alsus vröuwede gar ? von den zîtlôsen wart nieman sô vrô gemachet als ich von der lieben ze aller zît .