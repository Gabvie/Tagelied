diu minne brichet dicke ire reht , ire güete : si lât ire rehten dienestman und bringet dâ bî manigem hôchgemüete , der ir doch niht gedienen kan . dâ|von ist si sô wunderlich : si hilfet sô gar ungelîch , si en|ruochet , war si kêret sich . si solte dem helfen , der hovelîche kan werben und vrouwe ist mit triuwen holt . si en|solte stolzen man niht lâzen verderben , sô teilte si hovelîche ire solt . nû hilfet si manigem , der niht kan , wan sîn ein ungesalzen man . des sint ir doch die bezzisten gram . wan tuot si rehte , diu verwâzene minne , und tuot ire namen doch gelîche ? ich wæne , si habe niender rehte sinne , wan si sô dicke swechet sich , wan si sô manigen twinget dar , dâ man in tuot sô vröuweden bar . en wirdet ire helfe ouch niht gewar .