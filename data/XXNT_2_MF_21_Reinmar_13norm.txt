mich hoehet , daz mich lange hoehen sol , daz ich nie wîp mit rede verlôs . sprach in anders ieman danne wole , daz was ein schult , die ich nie verkôs . en wart nieman sô rehte unmære , der ire lop gerner hôrte und dem iemer ire genâde lieber wære . doch habent si den dienest mîn : wan al mîn trôst und al mîn leben daz muoz an einem wîbe sîn . wie mac mir iemer iht sô liep gesîn , dem ich sô lange unmære bin ? lîde ich die liebe mit dem willen mîn , sô hân ich niht ze guoten sin . ist aber , daz ich es niht mac erwenden , sô mohte mir ein wîp ire rât wole entbieten und ire helfe senden und lieze mich verderben niht . ich hân noch trôst , swie kleine er sî : swaz geschehen sol , daz geschihet . ich sach si , wær ez al der werelte leit , die ich doch mit sorgen hân gesehen . wole mich sô minniclîcher arbeit ! mir en|kunde niemer baz geschehen . dâr nâch wart mir vile schiere leide . ich schiet von ir , daz niemer man von wîbe mit der nôt geschiete und daz mir nie sô wê geschach . ô|wê , dô ich dannen muoste gân , wie jâmerlîche ich umbe sach . ouwê , daz ich einer rede vergaz , daz tuot mir hiute und iemer wê . dô si mir âne huote vore gesaz , wâr umbe redete ich dô niht mêr ? dô was aber ich sô vrô der stunde , und der vile kurzewîle , daz man der guoten mir ze sehenne gunde , daz ich vore liebe niht en|sprach . ez mohte manigem noch geschehen , der si sæhe , als ich si sach . in disen boesen ungetriuwen tagen ist mîn gemach niht guot gewesen . dandes ich leit mit zühten kan getragen , ich en|konde niemer sîn genesen . tæte ich nâch leide , als ich ez erkenne , si liezen mich vile schiere , die mich dâ gerne sâhen eteswenne , die mir dâ sanfte wâren bî . nû muoz ich vröuwen noeten mich , durch_daz ich bî der werelte sî . der ie die werelt gevröuwete baz danne ich , der müeze mit genâden leben ; der tuo|ez ouch noch , wan sîn verdriuzet mich . mir hât mîn rede niht wole ergeben : ich dienete ie , mir lônete nieman . daz truoc ich alsô , daz mîn ungebærde sach lützel ieman und daz ich nie von ir geschiet . si sælic wîp en|spræche : sinc ! , niemer mêr gesinge ich liet . ich bin der sumerlangen tage sô vrô , daz ich nû hügente worden bin . des stêt mîn herze und al mîn wille alsô : ich minne ein wîp , dâ meine ich hin . diu ist hôchgemuot und ist sô schoene , daz ich sî dâ von vore andern wîben krône . wile aber ich von ire tugenden sagen , des wirdet sô vile , swenne ich ez erhebe , daz ich es iemer muoz gedagen .