kunde ich mit vuoge mînen muot gezeigen nâch dem willen gar , sô spreche ich , daz mir leide tuot mîn vrouwe , diu doch leides bar belîbet iemer : si ist sô guot , sîn en|wirdet niemer trüebevar . wie solte ein als sælic wîp gewinnen iemer herzesêr ? man nennet si doch leitvertrîp ! si ist alles wunsches gar sô hêr , daz man si erkennet daz bezziste wîp : waz wile diu liebe lobes mêr ? ire hulden gert , swes herze stât hôhe nâch der bezzisten ger : si êret den prîs , der wirde hât , si ist aller rehter vröuweden wer . swer aber valsches iht begât , daz wile sîn , daz er dâr entber . wie solte ein ungevüeger man mit vrouwen iht gemeines hân , decheiner die diu erde treit ? michels baz wirdet im verseit der hulde , diu niht arges kan noch wanken muot noch nie gewan . diu tugende in ir gewurzet hât , dâ ûz ein stam der güete gât . den esten ist ire êre gelîch , diu bluost ire zuht vile wünniclich , daz loup ist gar ire lobes pîn , ire minne muoz der apfel sîn . solte ich des boumes meister sîn , ich wær iemer al der werlte wert ! ouch weiz ich , daz diu vrouwe mîn zürnet , daz ich hân sô hôhe gegert . ouch sol diu güete sich entstân und sol mich des geniezen lâzen : ich wolte eht an|deme schaten sîn , der apfel wirdet niemer mîn ! sô tumber sinne wart ich nie , daz ich als hôhe wege mich . ich bin dâ|her gewesen ie , daz nie man unhôher dûhte sich . wie solte ich danne ire minne gern ? ir muoz weiz got der entbern , der des bezzisten lônes wert wennet sîn und hoehe gert ! wile des diu güete mînen eit oder mîn gerihte , swie si wile , des bin ich ir vile bereit . got , der weiz wole mîner schulden zil , gedanc , wort unde der getât , ire êre mir sô nâhe gât , êr si von mir würde rôt , ich wolte selbe mir den tôt ! unzwîvellîchen spriche ich daz : swanne ich mîner vrouwen haz erkenne rehte wider mich , sô sol diu werelt versinnen sich , daz si gedenke der sêle mîn mînes lebenes mac niht mêre sîn ! ich stürbe gerner ( daz|ist ein nôt : ire liebe mir alsô gebôt ) danne ich daz rîche solte hân und aber ire hulde müeze lâzen . ich|ne wolte niht ein keiser sîn : sô liep ist mir diu vrouwe mîn . nû vrâget maniger , wie mîn sin gesetzet habe der sorgen buoz , sît ich sô nidertrehtic bin , daz ich ire minne entbern muoz ; oder welichen lôn ich sule gevâhen , des ich sô grôzen kumber hân ; oder wie ez müge ergân , daz ez êre sî getân . des wolte ich geswigen hân und swîge ouch noch , und lieze er mich . mîn vrouwe wole gedenken kan ( si entstât sô maniger êren sich ) , wie ez umbe mich alsô gevar : wirdet eht si an mir gewar , daz ich dienen ir getar , si en|lât mich niht ire lônes bar . des doch vile lîhte mac gesîn : ich neme ire minniclîchen gruoz vür maniger werden vrouwen pîn , die man doch hôhe nemen muoz , swie mir daz herze habe gegâhet , mir ist aller lôn versmâht , er en|werde von ir brâht , der mir ze vrouwen ist gedâht . die en|bite ich nihtes wan ire wort : sô habe ich alles lônes hort , noch enger von ir niht anders mêr . ertrinken müeze er ûf dem sê , der mîniu wort sô merken wile , des mîner vrouwen wær ze vile . man sol niht als kündic sîn ! und ob ein lôser vare mîn , dâ|wider sol ein guoter man sich selben in den zühten hân , daz er daz heize niuwan guot , swaz man von rehter liebe tuot . ô|wê , daz ich tumber man sô vile von lône hân geseit unde niht gesprechen kan nâch ire vile grôzen werdicheit ! si ist sô vollekomen gar , daz ich belîbe sinne bar und ich gesprechen niene getar . lebete der von Guotenburc , von Tuone , von rügge Heinrîch , von ouwê und der von Rôtenburc , dâ|bî von Hûsen Vriderîch : die en|kunden ûf ir iet gezellen niht ire sælicheit , die doch mîn vrouwe aleine treit ! daz wan alse guote man , daz man an leichenne ire genôze niemer|mêr gevinden kan : ire kunst was âne mâze grôz , doch en|kundens alle niht mîne vrouwen lobes hân beriht , von der ze sprechenne mir geschihet . ich spreche ir gerne , kunde ich , wole den willen haben si vürevol . swâ ich ir niht geloben kan , dâ ist diu zunge unschuldic an : mir gebrichet leider an der kunst . doch hât si mînen lieben gunst ! sô wole dir , herze , daz dû dich sô hôhe wîgest unde mich , sît ich an dienest betwungen bin , daz dû den lîp und ouch den sin betwingest , daz siu sint bereit der bezzisten , die diu werlt treit ! vrouwe sælic unde guot , sît dir diu werelt des bezzisten jihet , sô troeste mînen swæren muot , der gar an vröuweden ist ein wiht ! got dir sô vile ze guote tuot : swer dich des jâres einest sihet , der ist vore valsche gar behuot und aller wandelbære geschiht . hier , dîn spilenter ougen glast , dîn roete senedebernder munt , dîn gar süezer minnen last tuont mich alsô sêre wunt , daz ich , wæne , aller vröuweden gast iemer bin . mîn ungesunt gelîchet eineme , der ein ast muoste bûwen ze|aller stunt . ô|wê , senelîchiu nôt , wie dû mich vröuweden hâst behert ! Grâlant , den man gar versôt , wart nie grôzer nôt beschert danne mir , ich wæne , âne mînen tôt . ouch hât ir liebe mir verspert hügen ûf die bluomen rôt und anderre vrouwen minne erwert . wirdet mir niht guot von ir getân , sô sîn die andern vrî verlân : ich en|ahte niht ûf alliu wîp . waz sol mir rîchheit unde lîp ? ez muoz an ire genâden sîn der tôt und ouch daz leben mîn . swer ie von minnen nôt gewan , der sol mit mir die klage hân . swâ brinnet mînes gebûren want , dâ vürhte ich schaden sâ zehant , dâr|an gedenken , die dir sîn , und sorgen umbe die sorge mîn .