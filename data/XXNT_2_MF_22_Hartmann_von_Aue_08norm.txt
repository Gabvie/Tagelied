rîcher got , in welicher mâze wirdet ire gruoz , swenne ich si sihe , die ich dâ mîde manigen tac ? sît der dâ heime wankes vürhten muoz , der doch sîn liep ze rehter zît gegrüezen mac . dâ wile ich geniezen ire bescheidenheit und daz si vile wole wisse , wâr umbe ich si meit . sô tuot si wole , und lît mîn trôst vile gar dâr an , daz stæte herze an vriunde wenken niene kan . nieman lebet , der sînen vriunt sô dicke sihet , er muoz an in gedenken sunder sînen danc . daz erzeiget herziclîcher liebe niht . sô ist unser sumelîcher beiten alze lanc , daz ein wîp ire stæte an uns erzeigen mac . gedenke ein vrouwe , daz unstæte sî ein slac . gewinne ich nâch der langen vremede schoenen gruoz , wie sêre ich mit dieneste daz iemer mêr besorgen muoz . ist ez wære , als ich genuoge hoere jihen , daz loesen hin ze den wîben sî der bezziste rât , wê , waz heiles mac danne einem manne geschehen , der daz und allen valsch durch sîne triuwe lât ? dâ sî eht er vile stæte an sînem reinen site , sô erwirbet er ein stætez heil dâ mite , sô des vile gâhe loesen gæhez heil zergât , daz er an der vile gâhe lôsen gæhes vunden hât .