nû vröuwet iuch , minne gernte manne : wizzet daz iuch rehte vröuwede machet wert , und daz nieman werden kan êren rîche wan der mit vröuweden êren gert . mit zühten vrô , daz ist ein leben dem got vile êren hât gegeben . swer werder wîbe minne wile unde ire gruoz verdienen , der sî hôchgemuot , swie selten ich ire minnestile , doch weiz ich wole daz guoten wîben sanfte tuot der durch si zuht bî vröuweden hât : des dienest in ze herzen gât . wie sol ein ungemuoter man erwerben hôchgemuotes wîbes habedanc ? wile er ir daz ertrûren an , daz si in minne , sô ist sîn tumber wân vile kranc . ire hôchgemuotes herzen rât sîn trûren hât vür missetât . mit sorgen nieman kan bejagen iuwers wîbes minne und ouch ire vriundes gruoz trûren mac wole missehagen guoten wîben : wan dâ von wirdet êren buoz . ich râte iu mannen hôhen muot , sît wîben vröuwede sanfte tuot . ich wile hôhes muotes sîn , und wile durch guotiu wîp gein ir mîn zürnen lâzen , die ich êr hiez die vrouwen mîn . si weiz wole selbe wie si hât an mir getân : daz sî verkoren durch guotiu wîp , den iemer dienen muoz mîn lîp . swâ ich mich her versûmet hân an rehten vröuweden , daz sol man mir wole vergeben . wan ich wile nû êrst heben an mit hôhem muote und ouch mit ritterlîchem lebene . swer von mir hôhes muotes gert , der wirdet des volliclîche gewert . mîn muot von wîben hôhe stât : ir guot mich zürnen niht en|lât .
