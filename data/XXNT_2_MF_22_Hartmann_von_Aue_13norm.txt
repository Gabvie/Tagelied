ich muoz von rehte den tac iemer minnen , dô ich die werden von êrst erkante in süezer zühte mit wîplîchen sinnen . wole mich , daz ich den muot ie dar bewante ! daz schadete ir niht und ist mir iemer mêre guot , wande ich ze gote und ze der werelte den muot deste baz durch ire willen kêre . sus dinge ich , daz sich mîn vröuwede noch gemêre . sich mac mîn lîp von der guoten wole scheiden , mîn herze , mîn wille muoz bî ir belîben . si mac mir leben und vröuwede wole leiten , dâ bî alle mîne swære vertrîben : an ir lît beide mîn liep und mîn leit . swaz si mîn wile , daz ist ir iemer bereit . wart ich ie vrô , daz schuof niht wan ire güete . got sî der ire lîp und êre behüetete . ich schiet von ir , daz ich ir niht en|kunde bescheiden , wie ich si meinte in dem muote . sît vuogte mir ein vile sælige stunde , daz ich si vant mir ze heile âne huote . dô ich die werden mit vuoge gesach und ich ir mînes willen gar verjach , daz entvie si mir , daz ir|es got iemer lône . si was von kinde und muoz iemer sîn mîn krône .