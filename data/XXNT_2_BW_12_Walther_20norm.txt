ich hoere iu sô vile tugende jehen , daz iu mîn dienest iemer ist bereit . en|hæte ich iuwer niht gesehen , daz schadete mir an mîner werdicheit . ich wile iemer deste tiurer sîn und bite iuch , vrouwe , daz ir iuch underwintet mîn . ich lebete gerne , kunde ich leben , mîn wille ist guot , nû bin ich tump : nû sulet ir mir die mâze geben . kunde ich die mâze als ich|ne kan , sô wære ich ze|der werelte ein sælic wîp . ir tuot als ein wole redenter man , daz ir sô hôhe tiuret mînen lîp . ich bin vile tumber danne ir sît , waz dâr|umbe ? doch wile ich scheiden disen strît . tuot allrêrest , des ich iuch bite , und saget mir der manne muot , sô lêre ich iuch der wîbe site . wir wellen , daz diu stæticheit den guoten vrouwen rehte ein krône sî . kunnen sie mit zühten sîn gemeit , sô stêt vile wole die lilje der rôsen bî . nû merket , wie der linden stê der vogele singen , dâr under bluomen unde klêr noch baz stêt vrouwen schoener gruoz . ire minniclîcher redenter munt der machet , daz man in küssen muoz . ich sage iu , wer uns wole behaget : der beide erkennet übel unde guot und ie daz bezziste von uns saget , dem sîn wir holt , ob er ez mit triuwen tuot . kan er danne ze rehte wesen vrô unde im gedenken ze mâze nider unde hôhe , der mac erwerben , des er gert . welich wîp versaget im einen vadem ? guot man ist wole guoter sîden wert .
