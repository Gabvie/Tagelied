ob in einem walde ein linde trüeje rôsen liehtgevar , der schoene und ire süezen winde zierten al den walt vile gar : rehte alsame diu vrouwe mîn hât die tugende ; der wîbes name muoz vile hôhe geêret sîn . sô si ire ougen nâch ire gruozen gegen mir wendet durch ire zuht , sô sûfte ich nâch der vile süezen , reinen , minniclîchen vruht . wan got hât an si geleit gar der sældenwunsche rât und wîplîche werdicheit . ich klage ûf die sælderîchen , diu mich twinget alle stunt , ich klage ûf der minniclîchen ire wolestênden rôten munt . sô ist mîn klage , ire schoene an sehen gît mir jâmer alle tage , dâ von mir mac wê geschehen . ô|wê , manlich hôchgemüete , wie bist dû gelegen sô ! wache , reine wîbes güete , mache noch die liute vrô , daz dîn kraft noch werde schîn . diu werelt ist worden zwîvelhaft : sô klage ich den kumber mîn . nieman darf dâr|umbe vrâgen , ob ich geswigen an sange bin . sanges muoz mich wole betrâgen , er gêt an den vröuweden hin . jâ ist diu werelt sô gar verzeit ! vröuwede nimet nû nieman war : si hât verloren ire werdicheit .