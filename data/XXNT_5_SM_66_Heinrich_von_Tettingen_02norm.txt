daz diu zît ist alsô schoene , dâ von sihet man nû die heide wole geblüemet und den walt . dâr zuo singent süeze doene kleine vogel , den vile leide tete hiure êr der winter kalt : si vröuwent sich des meien blüejete , diu mich twinget doch mit güete , daz dû troeste mîn gemüete , ich würde ouch ze vröuweden balt . mir wirdet alse wole ze muote , swanne ich die vile lieben , süezen sihe sô minniclîche getân . dâ kumet ez mir ouch ze guote , wile si minniclîche büezen , daz ich senenten kumber hân von ir liebes wîbes minne , liep , mînes herzen küninginne , wege , daz ich noch gewinne von dir trôst und lieben wân . daz mîn vrouwe mir gevellet , daz kumet von vile maniger güete und den tugenden , die si hât . nâch ir brinnet unde wellet herze lîp und mîn gemüete , des mir schiere würde rât , welichez an vriundes triuwe denken : allez trûren , allez krenken muoste snelle mir entwenken , ob si mich ze liebe entvæhet . nieman jehe , daz ich sî tumber , ob ich herziclîche minnen ein sô minniclîchez wîp ! ein lant solte gerne in kumber komen , mohte ez wole gewinnen alse reines wîbes lîp , diu sô manige vuoge hæte : zizelwaehe si wole næjete , ach , daz ich si ire minne erbetete , wole lite ich dâr|umbe giep !