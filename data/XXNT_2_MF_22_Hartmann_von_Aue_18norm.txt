wê , wâr umbe trûren wir ? jô gezimet ez nieman wole . solicher swære ich gerne entbire , der ich niht geniezen sol . war|tâ , wie diu heide stât schoene in grüener wæte , als si die lieben sumerzît entvangen hât . reht ist , daz ein sælic man sanfte erwerbe , swaz er wile , wan er lop gedienen kan , als ich gerne tæte vile . er hât wünniclîchen gruoz von den bezzisten , die nû lebent . ez ist ein nôt , swer lange bîten muoz . daz ein wîp getriuwe sî , des bedarf ich harte wole , wan ich bin ir selten bî : des ich niht entgelten sol , wan ich sî durch guot verbire ; lieze ich ez umbe ire êre niht , sô kæme ich niemer einen vuoz von ir . si en|wil mich niht gewern , daz ich ir gelige bî , und en|wile mîn niht entbern ze einem vriunde , als jihet si . joch ist si mir niht gehaz : dâ en|stuonte genâde bî , sô tete mir ein senfter vîant baz . si wile mir gelônet hân . nû wile ich , alse si dâ wile . daz muoz ich vür guot entvâhen . anders dûhte si|es ze vile , daz si mich ir dienen lât . sehet , des tete ein heiden niht . joch ist ez vile , ob si|es niht sünde hât .