meie kumet mit maniger schoene , man gehoert kleiner vogel tuonte in den ouwen überal . wünniclîchez ist ire singen , man sihet durch daz gras ûf dringen vile der bluomen âne zal . vröuwet iuch , kint , der lieben zît und der wünniclîchen mære ! ich wünsche , daz diu sældenbære trôste mich , an der mîn vröuwede lît . ein mundelrôt hât mich betwungen , daz mîn herze ist gar berungen , wie ich ire gediene alsô , daz si mînen dienest entvâhe lieplîche und in niht versmâhen mohte ez sîn , ich wære vrô ! vrouwe guot , dû hâst gewalt : minne dienet dir vür eigen . wilt|dû triuwe an mir erzeigen , sælic wîp , mîn vröuwede ist manicvalt . in rehter schoene ein morgensterne ist mîn vrouwe , der ich gerne diene und iemer dienen wile . swie kleine sî mir vröuwede mêre , ich wünsche , daz ire sælde und êre volge und dâ bî vröuweden vile . ire güete und ire bescheidenheit ist leider gar gein mir entslâfen : muoz ich si dâr|umbe strâfen , daz ist mîn klage und al mîn herzeleit . wile diu liebe mîn gemüete troesten und ire wîbes güete , sô mac ich vile wole genesen . dâr zuo habe ich guot gedingen : lât diu liebe mir gelingen , sô mac ich in vröuweden wesen . herzeliebe vrouwe mîn , dû solt wenden mîne swære , minniclîchiu , sældenbære , sô mac ich in vröuweden sîn . vrouwe mîn , durh dîne güete twinc mîn herze ûz ungemüete , daz ze vröuweden kêre sich . sît_daz mir vröuwede ist worden wilde , sô êre an mir wîbes bilede : nieman mac getroesten mich , wan dîn helfe , vrouwe guot ! dû maht mir wole vröuwede machen , dû kanst mich ouch an vröuweden swachen swie dû wilt , sam stêt mîn muot .