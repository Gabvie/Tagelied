wâ vünte man sament sô manic liet ? man vünte ir niet in dem künincrîche , als in zürich an buochen stât . des briuwet man dicke dâ meister sanc . der Manessê ranc dâr|nâch endelîche , des er diu liderbuoch nû hât . gegen sîneme hove mehten nîgen die singære , sîn lop hier prüeven und anderswâ , wan sanc hât bûwen und wurzen dâ . und wisse er , wâ guot sanc noch wære , er würbe vile endelîche dâr|nâch . sîn sun , der kuste|er , der treip ez ouch dar , des si gar vile edels sanges , die hêrren guot hânt ze|meine brâht . ire êre briuwet man dâ|bî , wer wîste si des anevanges ? der hât ire êren wole gedâht . daz tet ir sîn , der rihtet si nâch êren ; daz ist ouch in erboren wole an . sanc , dâ man den vrouwen wole|getân wole mite kan ire lop gemêren , den wolten si niht lâzen zergân . swem ist mit edelem sange wole , des herze ist vol gar edeler sinne . sanc ist ein sô gar edelez guot : er kumet von edelem sinne dar , durch vrouwen klâr , durch edel minne , von den zwein kumet sô hôher muot . waz wære diu werelt , wæren wîp niht sô schoene ? durch si wirdet sô vile süezicheit , durch si man wole singet unde seit sô guot getiht und süezez getüene : ire wünne sanc ûz herzen treit .