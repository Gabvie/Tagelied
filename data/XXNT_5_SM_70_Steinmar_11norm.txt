diu vile liebiu sumerzît hât gelâzen gar den strît dem ungeslahten winter lanc . ach , ach , kleiniu vogellîn müezen jârlanc trûric sîn , geswigen ist ire süezer sanc : daz klage ich . sô klage ich mîne swære , die mir tuot ein dierne sældenbære , daz si mich niht zuoze ir ûf den strousak lât , daz si mich niht zuoze ir ûf den strûsac lât , und daz si mir ez doch geheizen hât . mîner swære , der ist vile : ist , daz mir niht helfen wile ein minniclîchiu dienærinne , sô|ist mîn kumber manicvalt , armuot und der winter kalt , die wellent mir jârlanc heimelich sîn . armuot hât mich an ire bezzistem râte ( dâr an nemet mich wîse liute spâte ) : dâ|von wile si mich niht ûf ire strousak lâzen , dâ von wile si mich niht ûf ire strousak lâzen , und en|hân ir anders niht getân . vriunt , ich hân iu niht getân : swaz ich iu geheizen hân , des mac ich iuch vile wole gewern . ir gehiezent mir ein lîn , zwêne schuohe und einen schrîn : des wile ich von iu niht entbern . wirdet mir daz , sô wende ich iuwer swære ( swem daz leit ist , daz ist mir alse mære ) : sô wile ich iuch zuo mir ûf den strousak lâzen , sô wile ich iuch zuo mir ûf den strûzac lâzen : sô mac er wole wigelente gân . Herzentrût , mîn küningîn , sage an , liep , waz sol der schrîn ? wilt dû ein saltervrouwe wesen ? liezest dû die gâbe an mich , ich koufete eteswaz über dich : wie wilt den winter dû genesen ? dû maht dich vore armuot niht bedecken , wan dîn gultær ist von alten secken . dâ wile ich den strousak in die stûben tragen , dâ wile ich den strousak in die stûben tragen , sô muoz oven unde brügge erwagen . nû lâzen ich iuch ez allez wegen : ist , daz wir uns zemen legen , sô sint ir gewaltic mîn . doch wile ich êr mîn geheize bî mir haben , goteweiz , wan ez mac niemer êr gesîn ! sehet , sô nemet mich danne bî dem beine . ir sulent niht erwinden , ob ich weine , ir sulent vroelîche zuo mir ûf den strousak varn , ir sulent vroelîche zuo mir ûf den strousak varn , sô bite ich iuch mich vile lützel sparn .