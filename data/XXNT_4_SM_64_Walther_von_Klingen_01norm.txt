swie diu zît sich wile verkêren , sêren muoz daz sende herze mîn , wile mîn vrouwe mich niht êren , mêren muoz mîn senelîcher pîn , vrouwe , ir tuont mir helfe schîn , vrouwe , ir sulet mich vröuwede lêren , alde ich muoz verdorben sîn . ach , ich sach ein guotlich lachen machen minniclich ein mündelîn rôt . von den minniclîchen sachen krachen muoz daz herze mîn von nôt . minne jâmer mir gebôt , daz mîn sin begunde swachen : des bin ich an vröuweden tôt . vrouwe , mîn gebietærinne , minne hant ir , dâ bî reine site . hoehent , vrouwe , mîne sinne . minne , ich iuch des iemer bite : teilent mir die minne mite , der ich vröuwede noch gewinne , ach , die minne ich sanfte leite ! vrouwe , ir sint sô wole bescheiden , leiten sol iu guotes vriundes leit . vröuwede , diu ist an uns beiden : scheiden sulet ir mich von arbeit . al mîn vröuwede ist gunderfeit , wellt ir , vrouwe , mich niht kleiden schiere in vröuwederîchiu kleit . der vile süezen minne wunden vunden habe ich ûf der vröuweden tôt . ich en|kan niemer wole gesunden , künden müeze ir minne|gerntiu nôt . troeste mich ire mundelrôt , sô wære al mîn leit verswunden , swie si senen mir gebôt .