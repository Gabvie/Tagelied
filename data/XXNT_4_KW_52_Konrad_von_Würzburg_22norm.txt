willekomen sî diu zît vile wünniclich , diu mit gelfen kleiden hât gezieret anger unde plân ! heide in liehter varwe lît ; si gestêt sich mit rîchelîcher sumerwât : man sihet den walt geloubet stân , dô diu nahtegal ire sanclûte donet under ; wunderlîcher stimme klanc erhillet dâ ; bluomen rôt gel unde blâe sihet man durch grüenez gras ûf gân . vrouwe sich ein sælic man , der minnen sol , unde si der zît gemeit , diu trûren krenket aber als êr liep noch liebe liebes gan von herzen vol unde swendet sîniu leit alsam diu sunne kalten snê . swâ des liehten meien bluot durch diu spilenten ougen tougen lachet in den muot , dô geilent wîp minnegernter manne lîp alsam daz tou den grüenen klê .