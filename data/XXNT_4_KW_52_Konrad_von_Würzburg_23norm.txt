Jârlanc treit heide breit manige nôt und arbeit : si was âne leit , dô si vröuwede erstreit unde rôsen williclîchen bar . gruoniu kleit unde weit ir der liehte sumer sneit , sîne gunderfeit : diu sint nû verseit ir von schadelîcher noete gar . si muoz horden leides orden ; worden ist ire hövischheit unbereit , wan si niet rîfe durch die werdicheit , daz man in vermeit , unde maniger schreit nâch ire bluomen wünniclîche gevar . herze mîn , vogellîn unde glanze rôsen vîn lâ nû dulten pîn unde klage dîn selbes trûren michel unde starc . tugende schrîn umbe den rîn stât vore dir beslozzen în ; des dorr unde swîn ! küninc Salatîn gap durch êre wîlent manige marc : nû wile schande in maniger hande lande vollekomen sîn küningîn ; iren schîn blîchet als ein baldekîn daz vernetzet wîn ; tugende widergrîn worden ist nû manic hêrre karc . schanden gran unde ire zan missezierent rîchen man , dem ich wirde erban unde im lobes niht gân , durch daz ie sîn herzezuht verswuor . êren van von im danne snurret wîzer danne ein swân ; er ist milte wan diu von im entran unde zuo dem tugentrîchen vuor . im ze râte gar ze spâte Krâte des gelückes hân , sît im kan haften an gît der sich nie tugent versan . sît im dâ zerran dô diu sælde span sîner êwiclîchen wünne snuor .