wâfen , wie bin ich gescheiden von der lieben die ich dâ minne ! wâfen , wie habe ich gevarn ! des lebe ich in senden leiten , si hât herze und al die sinne , der muoz ich mich gar entbarn . ich en|mac niht vrô gesîn : si hât dort mîn herze in banden . des lîde ich in vremeden landen von ire schulden senden pîn . sæhe ich die vile minniclîchen noch in rehter liebe lachen , sehet , sô würde ich hôchgemuot : waz dâ sorgen muoz entwîchen ! si kan alse süeze machen daz ez mir gar sanfte tuot . ich en|mac ir niht gesehen vore gebirge und vore der verre . nieman vrâge waz mir werre : ir müget âne vrâge spehen . ich en|gesach , daz ist âne lougen , nie sô liehtvarwiu wangen noch sô roeselehten munt noch sô lieplîche spilentiu ougen . des muoz mich nâch ir belangen . sô ist mir leider gar unkunt ob ire herze iht jâmers trage nâch mir als nâch ir daz mîne . nein , si mohte sô scharpfe pîne niht verdulten zwêne tage .