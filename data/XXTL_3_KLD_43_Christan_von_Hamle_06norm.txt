ich bin der der lieben liebiu mære singet und der liep von liebe dicke unsanfte bringet . swaz ich sol , daz leiste ich in mit triuwen gar : bringe ich liep ze liebe , ist beiden liep aldar , singe ap ich ein scheiden , nement sich|es vile kleine war . wahtær , wie mac dich sô kurzer wîle erlangen , sît ich hân den lieben man zuo mir gevangen , der mir an dem arme und in dem herzen lît unde mir vür senente sorge spilente vröuwede gît ? wahtær , bekennest dû des mânen schîn vür tages zît ? vrouwe , ich kan ze hulden iu niht wole gesingen : got der lâze iu beiden iemer wole gelingen ! iedoch klage ich den edeln werden süezen man ; mir ist leit , sol ich im helfen niht von danne . wole im der bî liebe leides sich behüeten kan ! sît dîn rât mit triuwen vert , wahtære guote , sô ganc von der wer her umbe an dise huote . jâ getorste ich dir mîn leit niht wole geklagen êr : ô|wê liebes mannes und mînes herzen wê ! wahtær , nim mîn golt und hilf im hin , swie|ez mir ergê .