wie ist im ze muote , wundert mich , dem herziclîche liep geschihet ? er sælic man , dâ vröuwet er sich , als ich wole wæne , ich en|weiz ez niht . doch sehe ich gerne , wie er tete , ob er iht pflæge wünniclîcher stete ; diu sol im wesen von rehte bî . got gebe , daz ich erkenne noch , wie solichem lebene sî . ich weiz bî mir wole , daz ein zage unsanfte ein sinnic wîp bestât . ich sach si , wæne ich , alle tage , daz mich des iemer wunder hât , daz ich niht redete , swaz ich wolte ; als ich es beginnen underwîlen solte , sô swîgete ich , dich niht en|sprach , wan ich wole weste , daz nieman noch liep von ir geschach . dô sprechenes zît was wider diu wîp , dô warp ich als ein ander man ; dô wart mir einiu alse der lîp , von der ich niuwan leit gewan . dô wânte ich ie, si wolte ez wenden . bæte ich si noch , ich kunde ez niht verenden . nû hân ich mir ein leben genomen , daz sol , ob got von himel wile , mir ze bezzern staten komen . gewan ich ie decheinen muot , der hoehe stuont , den hân ich noch . mîn leben dunket mich sô guot ; und ist ez niht , sô wæne ich ez doch . daz tuot mir wole ; waz wile ich es mêre ? ich en|vürhte unrehten spot niht ze sêre und kan wole lîden boesen haz . sol ich es sô die lenge pflegen , ich en|gerte es niemer baz . mîn herze ist swære ze aller zît , swenne ich der schoenen niht en|sihe . si mügen ez lâzen âne nît , obe ich der wârheit im verjihe ; wan si mir wonet in mînem sinne , und ich die lieben âne mâze minne , nâher danne in|dem herzen mîn . si en|mohte von ir güete mir niht langer vremede sîn . mich gerouw noch nie , daz ich den sin an ein sô schoene wîp verlie . ez dunket mich ein guot gewin : ire gruoz mich minniclîche entvie . vile gerne ich des iemer lône . si lebet mit zühten wünniclîchen schône . der tugende si geniezen sol . mir geviel in mînen zîten nie ein wîp sô rehte wole . got hât gezieret wole ire leben alsô , daz mich es genüegen wile ; und hât ze vröuweden mir gegeben an einem wîbe liebes vile . sol mir ire stæte komen ze guote , daz gilte ich ir mit samelîchem muote und nîde nieman durch sîn heil ; wande ich ze wunsche danne hân der werelte mînen teil .