war kan iuwer schoener lîp ? wer hât iu , sælic vrouwe , den benomen ? ir wâret ein wünniclîchez wîp , nû sint ir gar von iuwer varwe komen , dâ|ist mir leit und müejet mich sêre . swer des schuldic sî , den velle got und neme im al sîn êre . wâ von solte ich schoene sîn und hôhes muotes als ein ander wîp ? ich hân des willen mîn niht mêre wan sô vile , ob ich den lîp mac behüeten vore ire nîde , die mich zîhent unde machent , daz ich einen rîtær mîde . soliche nôt und ander leit hât mir der varwe ein michel teil benomen . doch vröuwete mich sîn sicherheit , daz er lobete , er wolte schiere komen . weste ich , ob ez alsô wære , sô en|gehôrte ich nie vore maniger wîle mir ein lieber mære . ich gelache in iemer an , kumet mir der tac , daz in mîn ouge ersihet . wande ich es niht verlâzen kan vore liebe , daz mir alsô wole geschihet . êr ich danne von im scheide , sô mac ich sprechen gên wir brechen bluomen ûf der heide . sol mir disiu sumerzît mit manigem liehten tage alsô zergân , daz er mir niht nâhen lît , durch den ich alle rîtær hân gelân , ô|wê danne schoenes wîbes ! sô|ne kam ich nie vore leide in grôzer angest mînes lîbes . mîne vriunde mir dicke sagent - und liegent - , daz mîn niemer werde rât . wole in , daz si mich sô klagent ! wie nâhen in mîn leit ze herzen gât ! swenne er mich getroestet eine , sô gesihet man wole , daz ich vile selten iemer iht geweine .