der winter wære mir ein zît sô rehte wünniclîchen guot , würde ich sô sælic , daz ein wîp getrôste mînen senenden muot . sô wole mich danne langer naht , gelege ich alse ich willen hân ! si hât mich in ein trûren brâht , des ich mich niht gemâzen kan . wie tuot der bezzisten einer sô , daz er mîn senen mac vertragen ? ez wære wole , und würde ich vrô , sich en|kunde nieman baz gehaben . wê , daz mir leit von dem geschihet , der an mîn herze ist nâhe komen ! waz hilfet zorn , swenne er mich sihet , den hât er schiere mir benomen . swer mêret die gewizzene mîn , dem wile ich dienen , obe ich kan ; und wile doch mannen vremede sîn , wande ich ein senende herze hân . ez wære mir ein grôziu nôt , würde er mir âne mâze liep . sô tete sanfter mir der tôt , liez er mich des geniezen niet .
