wole dir , meie , wole dir wünne , dû vröuwest aber diu vogellîn . wie im der dir leides gunne und mit valsche gedenke mîn . nît und haz ist nû genæme . der muoz mir sîn widerzæme : vrouwen gruoz mir tete baz . nû ist bekleidet wole diu heide liehter varwe wünniclich . walt und ouwê gruonent beide : meie , dû bist vröuwedenrîche . swer nû wile die zît vertrîben , der sol dienen werden wîben : wîbes lôn gît vröuweden vile . wile diu minniclîche reine , sô vröuwet sich mîn senenter lîp und wirdet trûren von mir kleine , troestet mich si sælic wîp . al mîn nôt und mîne swære swendet wole diu lobebære unde ire süezez mundel rôt .