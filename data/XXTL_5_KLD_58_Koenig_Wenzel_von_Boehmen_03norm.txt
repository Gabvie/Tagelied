ez taget unmâzen schône , diu naht muoz abe ire trône , den si ze Kriechen hielt mit ganzer vrône : der tac wile in besitzen nû . der trîbet abe ir vesten die naht mit sîner glesten . daz ist wâr , si mac niht langer dâ geresten , wan ez ist zît und niht ze vruo daz man ein scheiden werbe , sus sanc der wahtær , ê_daz sich geverwe der tac mit sîner roete . wole ûf , wole ûf , ich gân iu niht ze belîbenne bî der noete . ich vürhte daz der minne ire teil verderbe . daz hôrte in tougener schouwe ein êren rîche vrouwe und ouch ire minnen diep , der durch ein ouwe was ritterlîchen dar bekomen . si sprach vriunt mîner wünnen , der wahtær wile niht gunnen uns liebes , wan er wolte sîn bespunnen mit miete , daz hân ich vernomen : ez ist dem tage unnâhen . diu vrouwe stuont ûf und begunde gâhen hin zuo dem wahtær eine . si sprach nim , wahtær , silber golt und edel rîche gesteine , lâ mich den zarten lieben umbevâhen . er sprach ich bin gemietet : gêt wider unde nietet iuch vröuwen , wan ich wolte daz ir berietet mich : daz habet ir ûf ende brâht . ich warne iuch , swenne ez zîtet , daz er mit vröuweden rîtet . swenne ich iu sage , sô hüetet daz ir iht bitet . ir lât in dar er habe gedâht . si wart sâ umbevangen , er kuste ire rôten munt , ire klâren wangen . daz was der minne lêhen . lîp unde lust die liezen sich dô wênic ieman vlêhen . dâ daz ergienc , dâ ist ouch mêr ergangen .