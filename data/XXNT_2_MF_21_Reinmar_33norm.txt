weste ich , wâ man vröuwede en|pflege , dar wolte ich - ich en|mac niht sus geleben - , daz mir trûren gar gelege : dem wolte ich vile schiere ein ende geben . sol mîn vröuwede alsô zergân , sô en|gibe ich niht dâr umbe , swaz ich her gelebet hân . wile aber ieman guoter lachen , der sô wünniclîchen sî gemuot , der uns kunde vrô gemachen , dem vergult|ez got und wære guot . ê_daz ich die lenge alsô mit sorgen lebete , ich stürbe gerner , danne ich wære unvrô . nieman vrâge mir ze leide , wes mîn tumbez herze vröuwe sich . wile er , daz ich ez im bescheide schône und minniclîche , daz tuon ich . mir ist liebes niht geschên . ich dinge aber , ob ich ez verdiene , ez müge mir wole ergên . ich was ie vile ringes muotes , unz ich eines wîbes rede vernam . si gehiez mir vile des guotes , daz ich valschen dingen wære gram . nû wænet si mich hân betrogen . nû lône ire got : ich bin von ire genâden wole gezogen . die ich sô herziclîchen meine , diu ist an güete ein ûzerwelter lîp . si ist ez , diu süeze reine , diu mich troesten mac vür alliu wîp . wâ vünte ich , diu mir sô wole geviele an allen dingen ? niemer ich si vinden sol . wir sulen alle vrouwen êren umbe ire güete und iemer sprechen wole und ire vröuwede gerne mêren : nieman êrte si ze rehte ie vol . alliu vröuwede uns von in kumet , und al der werelte hort uns âne ire trôst ze nihte vrumet .