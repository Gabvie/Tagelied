wâfen sî geschrîet daz der leide winter kalt bringet sorge manicvalt kleinen vogeln , bluomen unde ouch mir . des bin ich gevrît vore den hôhesten vröuweden mîn . ich wile aber jârlanc sîn bî den senden : wie kume ich verbire daz ich die vile guoten niht entnenne . sît ich si nenne . wenne ? müget ir vrâgen sâ zehant . izzent sô wirdet si genant : nein ! ez weget weder mir noch ir . vrouwe , mache daz mir swache leitlich sache , lache mir und dir ! ich wile vürebaz singen ûf genâde und durch ire zuht . süeze rîchiu reine vruht , mîner triuwen lâ geniezen mich . dû kanst swære ringen . einer vrâget lîhte nû wâr umbe ich dich heize dû . daz ist von rehter liebe : vrouwe , sprich , habe ich dâr an iener missesprochen , daz lâz ungerochen , wan ich mac des lâzen niht , swaz dâr umbe mir geschihet : alse herziclîche minne ich dich . vrouwe , mache daz mir swache leitlich sache , lache mir und dir ! vrouwe , küninginne über lîp und über guot , sol ich wesen ungemuot disen winter von den schulden dîn , daz nimet mir die sinne . dû solt dich bedenken baz , wan ich dîn noch nie vergaz mit gedanken in dem herzen mîn . ich hân allez guot von dir gesungen : ist mir niht gelungen , dannoch ich dir dienen wile gar âne ende und âne zil . alse stêt gein dir mîn liebe in pîn . vrouwe , mache daz mir swache leitlich sache , lache mir und dir !