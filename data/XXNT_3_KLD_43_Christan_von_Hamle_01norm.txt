von vroelîchem lîbe mit armen unvangen , ze herzen getrücket , wie sanfte daz tuot ; von trôstlîchem wîbe mit rôeslehtem wangen vore liebe gelachet , daz vröuwet den muot . dâ sint zwei herze und ein einiger lîp , mit worte underscheiden , ein man und ein wîp : dâ muoz diu sorge ze stücken zerbrechen . sô lât sie diu liebe ûz ietwederes munde bî langer zîte kein wort niht entsprechen . dâ mac man küssen den süezesten munt der ie noch manne von vrouwen wart kunt . ein twingen von vrouwen daz machet mannes herze bîwîlen trûric und bîwîlen vrô . swer sie sol schouwen sunder huote smerze , vröuwede obe aller vröuwede er vindet dâ hôhe . swâ sich vier arme gesliezen enein , nie süezer vröuwede der sunne überschein . swer solichen trôst weiz an lîplîchem wîbe , jâ en|ist ze der werelte niht bezzerre vröuwede dâ mite man baz die sorge vertrîbe . dâ wirdet gedruht von zwein herzen sônâ , loup wart nie sô dünne daz stat vünte dâ . swâ sich vier ougen sô gerne gesæhen , dâ müezen zwei herze ouch einander holt sîn . sie grüezent sich tougen , swaz in mac geschehen ; vröuwede unde trûren wonet in beidez bî . dâ brennet diu minne vore liebe als ein gluot . dannoch grôzer wunder diu liebe dâ tuot . sie lât sich munde an einander vergezzen . aldâ hât diu liebe mit maniger vröuwede sorge unde trûren vile gar übersezzen , aldâ hât diu liebe die minne überwegen . wole iren sælden die niun zühten des pflegen !