rîche wât hât an geleit walt anger und diu heide breit . der sumer gap diu selben kleit . Abrelê maz , der meie sneit ; wæher waz wart nie bereit . sît der werde sumer gît durch rehte milte diu an im lît sus rîche gæbe sunder nît ; des singent vogel widerstrît sîn lop in den landen wît . dâr zuo pfîfet suoze gar manic nahtegal dâ hâr . swer es rehte nimet war , sô blicket al der bluomen schar als si an einem tanze var . wellt ir schouwen rîcher wât noch baz gesniten und genât diu rehte gar ze wunsche an stat , ich wile ez gesagen , ez ist kein rât , sehet , mîn herzeliep si hât . wizzent daz ire mandel sî vrô êre und tuot si schanden vrî . diu ander wât stêt wole dâr bî daz ist minniclîchiu schoene , ahî ; si ist der wünne ein blüejentez zwî . rîchiu sælde an allen haz gap diz kleit : diu zuht ez maz ; kiusche sneit baz unde baz , reinicheit durchnehte daz , tugent nihtes dâr|an vergaz . ich bin nackent unde blôz an vröuwede und ist mîn trûren grôz . mir gênt die siuften manigen stôz nâch ir , bî der mich nie verdrôz . jâmer ist mîn hûsgenôz . trût , nû stên ich schamelîche . der mandellôrt swenc umbe mich . ein umbevâhen daz meine ich vür tûsent zobel . liep , nû sprich alsô wile ich kleiden dich , hei , mîn liehter meienschîn , miz diz kleit , mac ez gesîn , volliclîche und snîde ez vîn . stelle wole daz muoter mîn , aller tugende meisterinne .