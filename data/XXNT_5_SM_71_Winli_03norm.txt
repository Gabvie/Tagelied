scheiden , daz tuot wê und muoz doch sîn . ich muoz den tôt erlîden , sol ich si langer mîden , die vrouwen mîn : si ist sô vîn ! maniger|leie blüete güete weltet und entheltet sich al durch den sumer vrô . jô sô singent schoene vogellîn in ire dône williclîchen hôhe , sô des meien künne wünne machet unde lachet süeze berc unde tal . gal , schal und gebreche machet harte wecke manic nahtegal . ûf der heide manigem kleide vröuwede gît ouch der meie maniger|leie : küene grüene lît der anger widerstrît . scheiden , daz tuot wê und muoz doch sîn . ich muoz den tôt erlîden , sol ich si langer mîden , die vrouwen mîn : si ist sô vîn ! ouch ! sol ich iemer niemer schouwen ( ) mînes herzen vrouwen nâch dem willen mîn ? vîn sîn kan diu guote und in hôhem muote halten wîbes schîn . ich muoz iemer klagen schînen , minne , daz si mich der sinne hât beroubet gar . var dar unde luoge , wie si mich , diu kluoge , bekrenket sunderbar . dâ|von râte niht ze spâte , minne mir , wan ich kranke nâch ire danke : wege , wege , daz ich vinde tjoste an ir ! scheiden , daz tuot wê und muoz doch sîn . ich muoz den tôt erlîden , sol ich si langer mîden , die vrouwen mîn : si ist sô vîn ! wer wær mir gelîche rîche guotes unde muotes ? des kan ich mich niht entstân . lâzen gân müeste ich swere , wanne ich bî ir wære , und in vröuweden stân . und ir wole ze sinne minne wære , waz si liebes bere mir vile senden man ! hân kan si gemüete , und ire wîbes güete stât ir lieplîche an . bî ir wære mir niht swære , mohte ez sîn , und si solte , sam ich wolte , lachen machen vroelich mir daz herze mîn . scheiden , daz tuot wê und muoz doch sîn . ich muoz den tôt erlîden , sol ich si langer mîden , die vrouwen mîn : si ist sô vîn !