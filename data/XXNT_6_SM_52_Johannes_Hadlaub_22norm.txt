ez gêt nû in die erne vile schoener dierne vîn . swer vröuwede habe gerne , der kêr mit in dâ hin ! dâr zuo gêt manic geile dar mit ire tohterlîn ; daz kumet iu ouch ze heile , went ir gesloufic sîn . hæte ich ein liep , daz gienge dar , ich næme sîn in der schiure war : dâ würde ich lîhte sorgen bar ! ez ist den wole geteilet , der vrouwen gênt dâ hin : des sich ire herze geilet , ez wirdet lîht ire gewin . wole ûf , ir stolzen knehte , den stêt ûf minne ire sîn ! iuch kumet diu er|ne rehte : man tuot iuch zemen în . dâ sagent spel , ire jungen manne , diu man wole ane lernen kan . state machet lîhte , daz|es iu dâ gan . swer sich kan zuo|gemachen , swie|ez sî von êrst in leit , ez wirdet dâr|nâch ire lachen , sô man dô spel geseit , als man ûf strôwe sol sagen , dâ diernen sint gemeit ; ob si daz wen vertragen , daz toetet sente arbeit . dâ ist diu kurzewîle guot mit spellen , sam enents baches tuot : wole ûf , in die er|in , diu hoehet müejet !