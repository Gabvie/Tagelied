waz meinent nû diu vogellîn , daz si sô dicke ûf sehent gegen dem sunnen und ouch dâ|mite singent hôhe ? si vröuwet der sumerlîche schîn , daz sich diu werelt nû stellet gar ze wünnen : des sol man mit in wesen vrô . nû stêt mîn herze leider sô , daz ich en|mac . mîn vrouwe , diu ist mîn sumertac , diu wundet mich , alsô daz ich vile kûme mac genesen . wie sîn wir in sô süezer zît ! diu heide und ouwe sint sô rehte schoene . daz swendet maniges herzen pîn , wan vogellîn singent widerstrît sô manicvalte süeziclîche doene . doch muoz eht ich in klage sîn : mir tuot sô wê diu vrouwe mîn , daz muoz ich doch bî manigen wünnen klagen noch . ez ist gewert sô manicvert , daz ich ez unsanfte trage . swie si mir tuot , doch minne ich si mit ganzen triuwen , daz ist gar ein wunder : ich muoz ir dienen iemer mêr . si dunket mich doch arges vrî , swie si mich tuot an allen vröuweden under . mir ist nâch ir senelîche wê . ich slâfe , ich wache , ich lige , ich stê , doch ist mîn muot bî ir , wan si ist sô rehte guot . des wünsche ich mir , daz ich von ir noch wirde vröuwedenrîche . nû warte ich alles , wanne si sich welle neigen gegen mir senden manne . ô|wê , des wær sô verre zît , wan ich wære ir sô gerne bî ! si solte mich doch meinen eteswenne : mîn trôst an ire genâden lît . ire vremede mir vile leides gît . ach , reiniu vruht , durch dîn vile wîplich stênden zuht erbarme dich noch über mich : hilf mir ûz senendem schaden . swie verre ich von der schoenen var , ich habe ein boten , der vert alse drâte : der vert zuo ze ir in einer stunt . den sende ich alle morgen dâr zuo ze ir , und ouch vile manigen âbent spâte . der bote ist niht der hêren kunt , wan er gêt von mînes herzen grunde : ez ist mîn sin , der vert zuo ze ir , swie verre ich bin . sî sælic wîp ! ach , mohte mîn lîp als ofte zuo ze ir kêren !