mich lât mînes herzen küninginne trûren unde krenket mir die sinne : âne ire trôst mac ich niht wole genesen . ich kan ungemüete niht entwîchen , swaz ich sage , ez welle an mir gerîchen , diz unbilde solten vröuwen lesen ! swie aber ich ir güete noch bevünte , daz mir würde ein küssen von ire munde , dâ von ungemüete mir verswünde : von der liebe möhte ich in vröuweden wesen . ich wile werben iemer umbe ire hulde , mîner vrouwen , swie kûme ich verdulte solichen kumber , den ich von ir trage . si kan mînem herzen niht entwenken mit ire vremede , ez müeze an si gedenken , daz bezziste ich iemer von ire tugenden sage : des hât sich mîn herze gein ir vermezzen , swie si hât mit sorgen mich besezzen , daz ich mîner vröuweden habe vergezzen . âne trôst lât mich diu liebe in klage . ach , minne , wie dû mînen kumber mêrest ! herze ich volge dir , sam dû mich lêrest : dâ von ist mir sente sorge kunt , die ich tougen trage und verborgen manigen tac , den âbent und den morgen bin ich von der minniclîchen wunt . ô|wê , si lât mich in den sorgen alten , dâ|von mîn herze muoz sô dicke erkalten , ich mohte mînen dienest hân behalten baz , mich trôste danne ire rôter munt .