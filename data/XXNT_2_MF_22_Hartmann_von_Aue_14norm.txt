swes vröuwede hin ze den bluomen stât , der muoz vile schiere trûren gegen der swæren zît . iedoch wirdet eines wîbes rât , diu die langen naht bî liebem manne lît . sus wile ouch ich den winter lanc mir kürzen âne vogelsanc . sol ich des entbern , daz ist âne mînen danc . die vriunde habent mir ein spil geteilet vore , daz ist beidenthalben verloren : doch ich ir einez nemen wile âne guot wal , sô wære ez baz verboren - si jehent , welle ich minne pflegen , sô müeze ich mich ir bewegen . doch sô rætet mir der muot ze beiden wegen . wær ez mîner vriunde rât , jâ hêrre , wes solte er mir danne wizzen danc ? sît er ez wole gedienet hât , dâ von sô dunket mich sîn bîten alze lanc . wande ich wagen wile durch in den lîp , die êre und al den sin , sô muoz mir gelingen , ob ich sælic bin . er ist alles des wole wert , - ob ich mîn triuwe an im behalten wile - des ein man ze wîbe gert . daz|is|wâr decheiner êren ist im niht ze vile . er ist ein sô bescheiden man - ob ich ez an im behalten kan - minne ich in , dâ missegêt mir niemer an .