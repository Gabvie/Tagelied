swer nû verholener minne pfliget , den wile ich warnen : ez ist zît daz er von liebe scheide . ob er den lîp niht ringe wiget , sô hüete er sich , swer tougen lît . alsus wârn ich si beide . sô sanc ein wahtær an der zinne wole . sît ich geliebe warnen sol , sô gebe ein liep geliebe kus mit nâhem umbevange und scheide sich von liebe alsus . sô wê mir , sprach daz reine wîp , diz wecken tuot mir alsô wê , wie wile der tac sô gâhen ! si umbevienc ire vriundes lîp , si sprach sol ich dich iemer mêr mit armen umbevâhen ? vile minniclîchen er si umbevienc , manic kus dâ herziclîche ergienc , si lâgen beide dem gelîch , swie si die naht mit liebe der minne pflâgen vröuweden rîche . der vrouwen ougen wurden rôt , daz si ire lieben vriundes brust mit trehenen gar berêrte . des heldes triuwe im daz gebôt daz si vile dicke wart gekust , als in diu minne lêrte . er druhte ire liehtez wengel an daz sîn , er sprach vile süeze troestærîn , mîn herze an dir niht wenken kan , mîn triuwe ist gein dir stæte . er kuste si und schiet von danne .
