wole ir , si ist ein sælic wîp , jâ diu von senedær arbeit nie leit gewan . des hæte ich den mînen lîp vile wole behuot , wan_daz mich ein vile sælic man mit rehter stete hât ermanet , daz ich im guotes gân . ouch twinget mich der kumber sîn und tuot mir wê und ist mîn angest gar , sîn nemen tûsent ougen wâr wente er kumet , dâ ich in sî . ô|wê , tuo ich , des er gert , dâ von mac ich gewinnen leit und ungemach . lâze aber ich in ungewert , daz ist ein lôn , der guoten mannen nie geschach , mich riuwet êrst nû , daz ich in und er mich ie gesach . sol ich sîn - daz ist mîn nôt - ze vriunde entbern unde muoz doch sîn , und wile iemer hüeten mîn . ich en|tar in niht gewern . er ist mir liep und lieber vile , danne ich iemer lieben manne mêr gesage . ob er mir ez niht gelouben wile , daz tuot wê , sô nâhen als ich im liebe trage . er sol gedenken an die stat mit vröuweden alle tage , dâ ich in rehter liebe gar in umbevienc , unde er mich wider . dâ lac alle sorge nider , unser wille dô volgienc . ich wile tuon den willen sîn , und wær ez al den vriunden leit , die ich ie gewan , sît_daz ich hier im holder bin , danne in aller werelte ie vrouwe einem manne . nû ich daz herze mîn von im niht gescheiden kan . er hât gesprochen dicke wole , ich solte im sîn liep vür alle wîp . des ist er mîn leitvertrîp und diu hôheste wünne mîn . solte er des geniezen niht , daz er in hôher wirde wole bewîsen mac , daz man im des bezzisten jihet und alle sîne zît im guoter dinge jach , und ouch daz sîn süezer munt des ruomes nie gepflac , dâ von betrüebet würde ein sælic wîp ? des ist gewert , wes sîn herze von mir begert , und solte ez kosten mir den lîp .