ursprinc bluomen , loup ûz|dringen und der luft des meien urboret vogel ire alten don . eteswenne ich kan niuwez singen , sô der rîfe liget , guot wîp , noch allez âne dîn lôn . die waltsingær und ire sanc nâch halbem sumers teile in niemannes ôre entklanc . der bliclîchen bluomen glesten - sô des touwes anehanc - erliuternt , swâ si sint , vogel die hellen und die bezzisten : al des meien zît si wegent mit gesange ire kint . dô slief niht diu nahtegal . nû wache aber ich und singe ûf berge und in dem tal . mîn sanc wile genâde suochen an dich , guotlich wîp : nû hilf , sît helfe ist worden nôt . dîn lôn dienestes sol geruochen , daz ich iemer bite und biute unz an mînen tôt . lâze mich von dir nemen den trôst , daz ich ûz mînem langen klagen werde erlôst . guot wîp , mac mîn dienest ervinden , ob dîn helfelich gebot mich vröuwen welle wern , daz mîn trûren müeze swinden und ein liebez ende an dir bejagen mîn langez gerne ? dîn guotlich gelâz mich twanc , daz ich dir beide guot singe al kurz oder wilt|dû lanc . werderez wîp , dîn süeze güete und dîn minniclîcher zorn hât mir vile vröuwede erwert . maht dû troesten mîn gemüete ? wan ein helfelîchez wort von dir mich sanfte ernert . mache wentic mir mîn klagen , sô daz ich werde grôz gemuot bî mînen tagen .