si jehent daz diu minne sanfte lône swem si guotes willen sî . wie wirdet ich des inne , kan si schône senenter sorgen machen vrî ? jâ , si kan ez allez wan daz eine daz si mit ire meine mich niht meinet als ich si gemeinet hân . wie sol ich gelouben daz diu minne helfe wole von senenter nôt ? si kan vröuwede rouben unde sinne : swen si hazzet , daz ist der tôt . alse hât si mich gehazzet sêre . nû behalte ire êre : wege daz mîn noch mit liebe werde rât . mînem swærem muote würde ringe , solte ich die vile lieben sehen . ô|wê daz diu huote solicher dinge mir sô lützel lât geschehen , sehe ich si , sô wære ich mînen sorgen verre vore verborgen unde wære ouch mînen bezzisten vröuweden bî .