wole im , daz er ie wart geboren , dem dise zît genædiclîche hine gât âne aller slahte senenden zorn und doch ein teil dâr under sînes willen hât . wie dem nâhet manic wünniclîcher tac ! wie lützel er mir , sælic man , gelouben mac ; wan ich nâch vröuwede bin verdâht und kan doch niemer werden vrô . mich hât ein liep in trûren brâht . daz ist unwentic , nû sî alsô ! daz ich mîn leit sô lange klage , des spottent die , den ire gemüete hôhe stât . waz ist in liep , daz ich in sage ? waz sprichet der von vröuweden , der decheine hât ? wolte ich liegen , sô ist mir wunders vile geschehen ; sô trüege aber ich mich âne nôt , solte ich des jehen . wan lâzent si mich erwerben daz , dâ nâch ich ie mit triuwen ranc ? stê ieman danne ein lachen baz , daz gelte ein ouge , und habe er doch danc . ich wile von ir niht ledic sîn , die_wîle ich iemer gernten muot ze|der werelte hân . daz bezziste gelt der vröuweden mîn daz lît an ir und aller mîner sælden wân . swenne ich daz verliuse , sô en|hân ich niht und en|ruoche ouch vür den selben tac , swaz mir geschihet . ich mac wole sorgen umbe ire leben : stirbet si , sô bin ich tôt . hât si mir anders niht gegeben , sô erkenne ich doch wole senente nôt . genâde ist endelîchen dâ . diu erzeige sich , als ez an mînem heile sî . die en|suoche ich niender anderswâ ; âne ire gebot sô wile ich niemer werden vrî . daz si daz sprechent von verlorener arbeit . sol daz der mîner einiu sîn , daz ist mir leit . ich en|wânte niht , dô ich ez began , ich en|gelebete noch an ire lieben tage . ist mir dâ misselungen an , doch gap ich ez wole , alse ez dâ lac .