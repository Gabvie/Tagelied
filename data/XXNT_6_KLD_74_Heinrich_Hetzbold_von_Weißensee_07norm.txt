wole mich der stunde , von rôtem munde mir liep geschach . den sach ich machen ein zartez lachen , des ich dô jach . ire mundel vreche daz gestellet sich , als vünviu spreche , gar durchsiurlîche . ach swer daz kuste , ze|wâr den gelüste vröuwede âne nôt . sîn lachen loese , ez en|wart nie rôse mêr halp sô rôt . kel unde hende wîzer danne ein snê . liep trût âne ende , wes tuost dû mir wê ? wilt dû mich twingen durch daz ich singe dir offenbâr ? troeste mich eine , sît ich dich meine mit triuwen gar . mîn zückerkrûten , tuo mir helfe schîn : trût herzen trûtken , jâ bin ich ie dîn .