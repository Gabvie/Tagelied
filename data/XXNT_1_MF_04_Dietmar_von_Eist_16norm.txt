ich suochte guoter vriunde rât , der allerbezzeste hât mir noch gerâten niht ze wole . jâ en|weiz ich , wâr umbe er daz lât : mîn herze meine ich , daz vore allen vriunden râten sol . ez riet den sinnen , daz si mich verleiten unde selbe sich an ein vile tugentrîchez wîp . diu ist mir lieber danne ich ir , dâr umbe trûret mir der lîp . mir wonet vile ungemaches bî , mîn allerbezzeste vröuwede lît ouch an der guoten gar . swie ungenædic si mir sî , sô en|wil iedoch daz herze mîn niender anders danne dar . ez hât mich gar durch si verlân und wile ir wesen undertân . wie hân ich sus an im erzogen ? ez tuot der tohter vile gelîche , diu liebe muoter hât betrogen .
