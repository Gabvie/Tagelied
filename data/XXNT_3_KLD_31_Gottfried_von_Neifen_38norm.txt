nû hât mîne waltheit ouwê wole bekleit mit maniger wünniclîchen spæhen wât . alsô hât mînes herzen vrouwe sich bekleit mit kleide daz ir wünniclich an stât . wîplich güete , schoene und êre , dâ bî reinen muot , diz gewant treit diu vile hêre ; daz ire edelem herzen sanfte tuot . bî den kleiden lât sich vinden der vile triutelehte lôse lîp . ach , solte ich mich senden vinden bî den kleiden diu diu reine minniclîche an treit , sô müezest al mîn leit verswinden unde würde an manigen spilenten vröuweden wole gemeit . sol diu vröuwede an mir verderben , daz ist mînes herzen nôt , sô muoz ich in jâmer sterben . ouwê süezer munt durhliuhtic rot wie mich jâmert nâch den kleiden , sît si stânt der lieben alsô wole ! wile si mînen kumber wenden , diu vile reine minniclîche der ich eigen bin , sô sol sie diu kleit mir senden bî dem triutelehten lîbe ; sô ist mîn leit dâ hin . kan mich ieman vrô gemachen ? jâ , ire rôter munt . wile mir der von herzen lachen , sô wirde ich an vröuweden wole gesunt . süeze minne , bit die êren daz si troeste mich vile senenten man .