nûn ist niht mêre mîn gedinge , wan_daz si ist gewaltic mîn : bî gewelte sol genâde sîn . ûf den trôst ich ie noch singe . genâde diu sol überkomen grôzen gewalt durch milticheit genâde zimet wole bî rîchheit . ire tugende sint sô vollekomen , daz durch reht mir ire gewalt sol vrumen . swer sô stæten dienest kunde , des ich mich doch troesten sol , dem gelünge lîhte wole . ze jungest er mit überwunde daz senente leit , daz nâhen gât . daz wirdet lachen unde spil . sîn trûren gât ze vröuweden vile . in einer stunde sô wirdet es rât , daz man zehen jâr gedienet hât . swer sô langez bîten schiltet , der hât sich|es niht wole bedâht . nâch riuwe sô hât ez wünne brâht . trûren sich mit vröuweden giltet . dem , der wole bîten kan , daz er mit zühten mac vertragen sîn leit und nâch genâden klagen , der wirdet vile lîhte ein sælic man . daz ist der trôst , den ich noch hân .