der al der werelte vröuwede gît , der troeste mîn gemüete . mîn vröuwede an der vile schoenen lît , nâch der mîn herze wüetete . scheide , vrouwe , disen strît , der in mînem herzen lît , mit reines wîbes güete . dû nim daz , vrouwe , in dînen muot und tuo genædiclîche gegen mir , unsanfte mir daz tuot , und sol ich von dir wîchen . dû lâ gegen mir den dînen haz . sô en|mac mir niemer werden baz wan in dem himelrîche . und solte ich iemer daz geleben , daz ich si umbevienge , sô müeze mîn herze in vröuweden sweben . swenne daz alsô ergienge , sô würde ich von sorgen vrî . ire genâde stânt dâ bî , ob si mir des verhienge ! diu sælde hât gekroenet mich gegen der vile süezen minne . des muoz ich iemer êren dich , vile werde küninginne . swenne ich die vile schoenen hân , sô en|mac mir niemer missegân . si ist aller güete ein gimme . geprüevet hât ire rôter munt , daz ich muoz iemer mêre mit vröuweden leben , ze aller stunt , swar ich des landes kêre . alsô hât si gelônet mir , gescheiden hât mich niht von ir vrôzuht mit süezer lêre .