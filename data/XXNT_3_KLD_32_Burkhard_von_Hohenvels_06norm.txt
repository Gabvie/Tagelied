diu vile sælden rîche machet daz mîn herze in swære wachet , swenne ez solte in ruowe sîn . hôchgemüete mir verswindet , swenne in sorgen sich verwindet gar nâch ir daz herze mîn . sol mir liebe kumber machen , sol mir triuwe vröuwede wern , wie gezimet ir denne lachen ? wile|es ir vriunde alsô verswachen , si en|well mich ernern ? ûzer muote und ûzer herzen riutet kumber unde smerzen mîn vile liebiu vrouwe guot . vröuwede sæjet si dar , diu hêre ; sehet dâ wehset sælde und êre : ich nam ouch dâ hôhen muot . sâ begunde si mich krenken , wan si nam ire vröuwede mir . ich en|mac ir niht entwenken ; iedoch solte si bedenken , hæte ich vröuwede , ich gæbe si ir . genâde machet mir gedingen die si hât , mir mac gelingen , wan si en|mac verborgen sîn . genâde mac mir vröuwede machen , vröuwede nieman sol verswachen : vrouwe , habet genâde mîn , gebet mir iuwer vröuwede ein kleine , sehet sô hoehet sich mîn leben . habet ouch ir mit mir gemeine : vröuwede en|sol niht wesen eine , man sol vriunden vröuwede geben . mich wundert ob si mich meine : ist des iht , ez ist doch kleine , des ich jehen von schulden muoz , sît ir lachen noch ire ougen weder offenlîche noch tougen mir nie gâben vriundes gruoz . minne , ich bin dîn : willt entêren dich an mir , wie stêt dîn muot ? solt die dînen iemer heren , solte si liebe gein dir lêren : tuo ir niht wê , si ist doch guot . ez wær bezzer , ich verdürbe , denne ob ich ire leit erwürbe , diu mit liebe mich betwanc . minne , dû bit si mit güete daz si troeste mîn gemüete : mîn kumber ist gar ze lanc . vröuwede in jâmer si mir kêret , swie|ez ein hôchgemüete treit . wê wer hât si daz gelêrt ? mir tuot wê swaz si versêret : noch sî ir mîn trûren leit .