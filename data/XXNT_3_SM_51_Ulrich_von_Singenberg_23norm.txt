rehter liebe ûz stætem muote , der hân ich dâ|her gepflegen . die verstêt man mir ze unguote : nû wile ich mich ir bewegen . ich wile vrî von hinnen sîn , swes ich sî , der sî ouch mîn ! sît mich guote niene en|vrumet , waz obe mir unguote baz ze guote kumet ? wê , daz ich der süezen mære von der werden sol gedagen , diu mich dûhten ie gebære : daz muoz ich doch iemer klagen . nû , waz klage ich , sît si mir niht en|gan ? joch gunde ich ir rehte alse ich mir selbem gân : daz ist niht guot , sol ich besniten sîn dâr an . waz bedorfte ich langer stete den , die mir niht stæte sint ? swer daz sô vergebene tæte , sehet , der dûhte mich ein kint , alse ich hân dâ her getân . man wile mich ze tôren hân ! swer daz sî , der hüete sich , daz ist mîn rât , ê_daz er rehte erzürne mich . ich wile in dem vierden liede an ein ende ire muot erspehen : der mir ez noch nâch willen schiede , daz lieze ich ze|dem vünften sehen . ich bin beidenthalp bereit , al dâr|nâch daz lôz geseit : seit ez wole , sô singe ich baz , misseseit ez aber mir , ich singe ouch daz . ich muoz von verdienter schulde mich der lieben schuldic sagen : des wile ich gerne umbe ire hulde schuldiclîche buoze tragen . mîn unvuoge weget wole , daz mich nieman troesten sol . wan ein trôst , dâ dinge ich an : daz sich wîbes güete niht gelîchen kan .