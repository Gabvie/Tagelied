mîn dienest der ist alze lanc bî ungewisseme wâne . nâch der ie mîn herze ranc , diu lât mich trôstes ane . ich mohte ir klagen und undersagen von maniger swæren zît , sît ich erkante ire strît . sît ist mir gewesen vür wâr ein stunde ein tac , ein tac ein woche , eine woche ein ganzez jâr . ouwê , waz tete si einem manne , dem si doch vîant wære , sît si sô wole verderben kan ire vriunt mit maniger swære ? mir tete baz des rîches haz : joch mohte ich eteswar entwîchen sîner schar . diz leit wonet mir alles bî und nimet von mînen vröuweden zins , alse ich sîn eigen sî .