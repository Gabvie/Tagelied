gelebete ich noch die lieben zît , daz ich daz lant solte beschouwen , dâr inne al mîn vröuwede lît nû lange an einer schoenen vrouwen , sô gesehe mîn lîp niemer weder man noch wîp getrûren noch gewinnen ruowen . mich dûhte nû vile manigez guot , dâ von ie swære was mîn muot . ich wânte ir êr vile verre sîn , dâ ich nû vile nâhe wære . allrêreste hât daz herze mîn von der vremede grôze swære . ez tuot wole sîn triuwe schîn . wær ich iener umbe den Rîn , sô vriesche ich lîhte ein ander mære , des ich doch leider nie vernam , sît_daz ich über die berge kam . ich sage ir nû vile lange zît , wie sêre si mîn herze twinget . als ungeloubic ist ire lîp , daz si der zwîvel dâr ûf bringet , daz si hât alsolichen nît - den ze rehte ein sælic wîp niemer rehte volbringet - daz si dem ungelônet lât , der si vore al der werelte hât . nieman sol mir daz verstân , si en|mohte mich vore einem jâre von sorgen wole erloeset hân , ob ez der schoenen wille wære . ouch half mir sêre ein lieber wân : swanne si mîn ougen sân , daz was ein vröuwede vür die swære , aleine wile si es gelouben niet , daz si mîn ouge gerne siet .