wer gesach den winter ie alsô langen unzergangen ? al mîn blangen nie vervie . den hât sumer sigehaft überwunden an den stunden , er hât vunden sîne kraft . walt und ouwe sint nâch ruome wole bekleit , in dem touwe manic bluome stêt gespreit ; anger heide diu sint beide mit ire kleide vile gemeit süezer gruoztæte buoz mir vile schricke , sît ich dicke lieplich blicke mîden muoz . vröuwet iuch , vröuwet iuch , junc und alt ! swem diu minne lâze sinne , der gewinne sî er balt . niemer wirde ich rehte vrô , sît ir strâle mir die quâle ze allem mâle weget sô . ach ich tôre , wie si toeret sinne mîn , sît ire ôre niht en|hoeret mînen pîn ! von dem mære muoz mîn swære . siuftebaere leider sîn . süezer gruoz tete büeze mir vile schricke , sît ich dicke lieplich blicke mîden muoz . ich hân dicke vroelich doch bî den jungen her gesungen : ungelungen ist mir noch . des bin ich an vröuweden tôt von ire schulden , nâch der hulden ich muoz dulten senente nôt . ach wie kleine mich vervæhet swaz ich sage , sît diu reine mich versmâhet alle tage , sî en|wende unde swende mir , volende mîne klage . süezer gruoz tete büeze mir vile schricke , sît ich dicke lieplich blicke mîden muoz . minniclîche schoene gar ist mîn vrouwe , liehter schouwe sam in touwe rôsenvar . ir gebæren tuot mir wole , swie ire güete mîn gemüete sorgen vlüejete machet vol . ach ich tumber , wie mir mêret sente nôt , sît mîn kumber mich versêret ûf den tôt . in der wîse wirde ich grîse , sît ich prîse ire mundelrôt . süezer gruoz tete büeze mir vile schricke , sît ich dicke lieplich blicke mîden muoz .
