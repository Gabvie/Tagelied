hæte ich tugende niht sô vile von ir vernomen und ire schoene niht sô vile gesehen , wie wære si mir danne alsô ze herzen komen ? ich muoz iemer dem gelîche spehen , als der mâne tuot , der sînen schîn von des sunnen schîne entvæhet , als kumet mir dicke ire wole liehten ougenblicke in daz herze mîn , dâ si vore mir gât . gênt ir wole liehten ougen in daz herze mîn , sô kumet mir diu nôt , daz ich muoz klagen . solte aber ieman an im selben schuldic sîn , sô hæte ich mich selben selbe erslagen , dô ich es in mîn herze nam und ich si vile gerne sach - noch gerner danne ich solte - und ich des niht mîden wolte , ich en|hôhte ire lop , swâ man ez vore mir sprach . mînem kinde wile ich erben dise nôt und diu klagenten leit , diu ich hân von ir . wænet si danne ledic sîn , ob ich bin tôt , ich lâze einen trôst noch hinder mir , daz noch schoene werde mîn sun , daz er wunder an ir begê , alsô daz er mich reche und ire herze gar zerbreche , sô sîn sô rehte schoenen sie .