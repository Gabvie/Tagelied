swaz der sumer vröuweden bringet , daz den kleinen vogeln sanfte tuot , swaz diu nahtegal gesinget , doch sô trûret allez mir der muot . diu mich twinget unde ie twanc , nâch der ie mîn herze ranc , diu wile twingen mich ze sêre . durch ire êre singe ich niuwen sanc . wole mich des daz ich hân vunden ein wîp der ich iemer dienen sol . in ire dieneste bin ich gebunden , si tuot mir in mînen ougen wole . wolte mich ire rôter munt küssen , sô wær ich gesunt , sô liez ich mîn ungemüete . got erhüete diu mich hât verwunt ! wolte mich diu minniclîche niht verderben , sô wær an der zît daz si tæte dem gelîche wie si mînen langen senenten strît scheiden wolte in kurzer stunt . minne , sich , jâ bin ich wunt : ich en|wirde âne die helfe dîne mîner pîne niemer wole gesunt .