wole dem meien , wole der wünne , wole der sumerlîchen zît ! tanzen reinen , swer daz künne , der kêr ûf den anger wît . dâ sulen wir den meien grüezen , singen der vile reinen , süezen , diu kan machen herzen lachen : singent alle widerstrît ! wole ir henden , wole ire wange , wole ir hiufeln rôsenrôt ! getorste ich senden mit gesange mîniu leit der ich ie bôt mînen dienest mit ganzen triuwen ! den wile ich ir jærlîche niuwen , daz diu reine , die ich dâ meine , scheide mich von senenter nôt . wole ir ougen , wole ire munde , diu gênt liehter varwe schîn ! swer nû tougen blicken kunde , dem wolte ich die vrouwen mîn zeigen , daz er si gesæhe und er bî dem eide jæhe , daz si ze|wâre in einem jâre sô schoene niht mohte gebiledet sîn . wole ir brâwen , wole ir kinne , wole ir kel sô liljenvar ! ich muoz grâwen , alde ire minne twege mich an sorgen bar . sehet , dem tuot si ungelîche , diu vile reine , sælderîche . wê mir armen ! âne erbarmen diene ich ir mit triuwen gar . wole ire lîbe , der sô schoene nâch dem wunsche sî bereit ! got nie wîbe gap die krône , die si an ire lîbe treit . sumerkleit hât er ir gesniten : sælde und zuht nâch wîbes siten hât diu reine , die ich dâ meine : daz si gar mit zühten kleite .