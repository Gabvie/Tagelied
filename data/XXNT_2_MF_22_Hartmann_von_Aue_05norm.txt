dem kriuze zimet wole reiner muot und kiusche site , sô mac man sælde und allez guot erwerben dâ mite . ouch ist ez niht ein kleiner haft dem tumben manne , der sînem lîbe meisterschaft niht halten kan . ez wile niht , daz man sî der werke dâr under vrî . waz touc ez ûf der wât , der sîn an dem herzen niene hât ? nû zinsent , rîtær , iuwer leben und ouch den muot durch in , der iu dâ hât gegeben beidiu lîp und guot . swes schilt ie was ze|der werelte bereit ûf hôhen prîs , ob er den gote nû verseit , der ist niht wîs . wan swem daz ist beschert , daz er dâ wole gevert , daz giltet beidiu teil , der werelte lop , der sêle heil . diu werelt lachet mich triegente an und winket mir nû hân ich als ein tumber man . gevolget ir . der hacken hân ich manigen tac geloufen nâch , dâ nieman stæte vinden mac dar was mir gâch . nû hilf mir , hêrre Krist , der mîn dâ varente ist , daz ich mich dem entsage mit dînem zeichene , daz ich hier trage . sît mich der tôt beroubet hât des hêrren mîn , swie nû diu werelt nâch im gestât , daz lâze ich sîn . der vröuwede mîn den bezzisten teil hât er dâ hin , schuofe ich nû der sêle heil , daz wær ein sin . mac ich im ze helfe komen , mîn vart , die ich hân genomen , ich wile im ire halber jehen , vore gote müeze ich in gesehen , mîn vröuwede wart nie sorgelôs unz an die tage , daz ich mir Kristes bluomen kôs , die ich hier trage . die kündent eine sumerzît , diu alsô gar in süezer ougenweide lît . got helfe uns dâr hin in den zehenden kôr , dâr ûz ein hellemôr sîn valsch verstôzen hât und noch den guoten offen stât . mich hât diu werelt alsô gewenet , daz mir der muot sich ze einer mâze nâch ire sentet - daz ist mir nû guot , got hât vile wole ze mir getân , als ez nû stât , daz ich der sorgen bin erlân - , diu menigen hât gebunden an den vuoz , daz er belîben muoz , swanne ich in Kristes schar mit vröuweden wünniclîche var .