ich singe und solte weinen den tugenthaften ritters lîp , daz niht mînes sanges meinen dich kan gemanen , werderez wîp . noch hôher wîsen rât : der tac ûf gât und lât diu naht ire vinster varwe als ie . vile schoene wîp , bewar daz wole gevar der gar an mîne huote sich verlie . des wahtærs klagesingen mit jâmer in ire herze brach , dâ von ein misselingen an lieben vröuweden in geschach . ire leides hûsgenôz , der trehene vlôz , begôz ir beider wengel dô vile gar . si sprach vriunt , hêrre mîn , wie sol ich dîn nû sîn verwîset aller sælden bar . der wahtær aber lûte mit zorne sanc durch vriundes klage swâ liep betaget bî trûte , dâ kumet der merkære sage . ein herze in vröuweden hôhe sol minnen sô daz vrô dâr nâch diu liebe und lanc bestê . wirdet si der huote erkant , sô wirdet zehant gesant ire wünne in lange wernte wê . sînes lebenes küninginne der rîtær an sich nâher twanc . dâ schuof diu werde minne von beiden süezen umbevanc . ein lieber nâher smuc , ire mündelîn truoc , ein vluc ire herzen an einander dâ tete kunt ire minne gire , sî im , er ir : an dir mîn leben lît , niht anderswâ . von den gelieben beiden wart dâ mit willen unbegert ein jâmerlîchez scheiden . dem rîtær und der vrouwen wert ire wünniclich gemach daz scheiden brach und jach in wandelunge : liebe in leit . ire herzen wehsel wart dâ niht gespart . diu vart alsô geschach , der tac zuo schreit .