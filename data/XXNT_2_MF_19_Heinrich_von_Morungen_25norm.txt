uns ist zergangen der lîplich sumer . dâ man brach bluomen , dâ lît nû der snê . mich muoz belangen , wenne si mînen kumber welle volenden , der mir tuot sô wê . jâ klage ich niht den klê , swenne ich gedenke an ire wîplîchen wengel , diu manne ze vröuwede sô gerne âne sê . sehet an ire ougen und merkent ir kinne , sehet an ire kele wizzet und brüevent ire munt . si ist âne lougen gestalt sam diu minne . mir wart von vrouwen sô liebez nie kunt . jâ hât si mich verwunt sêre in den tôt . ich verliuse die sinne . genâde , ein küninginne , dû tuo mich gesunt . die ich mit gesange hier prîse unde krône , an die hât got sînen wunsch wole geleit . ich en|gesach nû lange nie bilede alsô schoene als ist mîn vrouwe ; des bin ich gemeit . mich vröuwet ire werdicheit baz danne der meie und alle sîn doene , die die vogel singent , daz sî iu geseit .