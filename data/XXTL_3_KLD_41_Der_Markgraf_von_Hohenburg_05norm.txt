ich wache umbe eines ritters lîp und umbe dîn êre , schoene wîp : wecke in , vrouwe ! got gebe daz ez uns wole ergê , daz er erwache und nieman mêr : wecke in, vrouwe ! ez ist an der zît , niht langer beit . ich bite ouch niht wan durch den willen sîn . wilt|dû bewarn , sô heiz in varn : verslæfet er , sô ist gar diu schulde dîn . wecke in , vrouwe ! dîn lîp der müeze unsælic sîn , wahtære , und al daz singen dîn ! slâfgeselle ! dîn wachen daz wær allez guot : dîn wecken mir unsanfte tuot . slâfgeselle ! wahtære , ich en|hân dir niht getân wan allez guot , daz mir wirdet selten schîn . dû gers des tages durch_daz dû jages vile senenter vröuweden von dem herzen mîn . slâfgeselle ! dîn zorn sî dir vile gar vertragen : der rîtær sol niht hier betagen , wecke in , vrouwe ! er gap sich ûf die triuwe mîn : dô entvalch ich in den genâden dîn . wecke in , vrouwe ! vile sælic wîp , sol er den lîp verliesen , sô sîn wir mit im verloren . ich singe , ich sage , ez ist an dem tage , nû wecke in , wande in wecket doch mîn horn . wecke in , vrouwe !