sumer hinnen kêre ! mit sêre sîn êre swachen wile , heide und anger worden sint vile ungemeit . walt von sînem kleide mit leide nû scheide ! bluomen vile sihet man valwen in der liehten ouwe breit . leides wunder wile dâr|under uns besunder tuon der winter hoene ; kranc sint sîne loene : vile schoene getoene stillet er . daz betrüebet maniges edeln herzen ger . swer nû vrô belîbe von wîbe , der trîbe trûren hin , unde prîse vröuwen vür des meien bluot ! wîp sint âne lougen den ougen vile tougen ein gewin , der vile baz danne alle bluomen dâr|inne tuot . wîplîche triuten kan bediuten liep den liuten vür der vogel schallen ; wîp sint âne gallen : uns allen entvallen sorge muoz durch der minniclîchen reinen wîbe gruoz . ich wile minne grüezen , diu büezen ire süezen vriunde sol kumber unde senelîchez ungemach . minne mit ire stiure gehiure vile siure süezet wole , unde machet herzeliebe trûren swac . wîbes minne stoeret sinne , mit gewinne wile si vröuwede mêren . minne diu mac lêren vile êren ; ire sêren dienestman heilen si mit senfter arzenî kan .