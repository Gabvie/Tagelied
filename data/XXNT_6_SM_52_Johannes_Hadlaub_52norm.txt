swem sîn muot stêt ûf minne gar , und der getar dicke vröuwen guot den muot getuon wole bî und si daz wole entvâhent , dem nâhent süeziu heilic , des wirdet sîn muot sô geil . sô wole tuot im , swanne er dar kumet , ob ez en vrumet doch anders niht , wan gesihet an schoene wîp . sîn lîp vröuwet sich ire wünnen : die kunnen geben heil und vröuweden vollen teil . ich wæne , daz keiner slahte guot sô süeze gê durch mannes muot sô dicke sam vrouwen klâr . sô gar süeze ist ire schoene , dâ|von ich kroene wole die vrouwen tugende vol . ez tuot baz herzen ougen niht , swie vile man wereltlich wünnen sihet , sam vrouwen wole|getân . daz kan nieman verkêren , wan si hânt iren hort durch die werelt , hier und dort . ez wart nie süezer angesiht , noch liebers niht , danne schoeniu wîp . mannes lîp wirdet des gewar , der dar von herzen ahtet und trahtet volliclîche an wîp sô wünnerîche . des tuot ie wunder ( ) sorgen buoz ire zartlich gruoz doch manigem manne , der kan reht wünne entstân und gân in dicke under ougen und tougen inneren sich ire wünnen minniclich . der slâf niht mannes herzen kan benemen vrouwen wolegetân , sîn gedanke sîn in bî als si schoene vore im wesen . daz ûz|erlesen guot dicke hoehet mannes muot . swelich man sihet vrouwen minniclîche , der mac des wole erkomen sich in sînes herzen grunt : der stunt mac er wole sehen , daz man in jehen sol gar hôhez lop sô wole . diu werelt hât niht , daz sî sô minniclich und ouch dâ|bî sô tugenden rîche sam vrouwen guot . daz durchgât manigen man daz herze sîn , der kan entstân lobelîchen schîn , der sanfte tuot . swâ man der werelte prîs wile begân , dâ muoz man schoene vrouwen hân : dâ en|ist hof anders niht . und sihet man dâ schoene vrouwen , dâ mac man schouwen wole den hof vile êren vol . ich bin wer , daz manic werder man sô gerne sihet vrouwen vröuwede hân . des maniger dar danne gât und hât mit in vile wünnen , wan vrouwen kunnen sô gar hovelîche wesen vrô . sô stêt lôslîche irrgan und sô zartlich ire gruoz . daz tuot dicke senden man vile der swære boum der des nimet war . vröuwede grôz biret ire zuht , diu ist sô wîplîche guot . ich en|gesach nie stolzer vruht , daz seit mir mîn muot , noch sô lieplîche gevar . wîp sint der werelte ein gastunge baz und ein geværde , danne allez , daz got hât der werelte verlân . manic man muoz mir des jehen , der rehte spehen kan : wîp sint sô lobesam . mich dunket , swer vrouwen gerne nimet war , daz der deste hovelîcher var , daz er gevalle in wole . daz sol niht sîn unvuoge . jâ sulen wir kluoge sîn durch schoene vrouwen vîn . swanne diu zartlîchen wîp hânt sô lôslich ire lîp , die sô wole sint gestalt ( ach , wie manicvalt si wünne hânt ! ) , wê , waz wart schoener ie ? daz wart mir kunt noch nie ( beide wengel , ire munt sîn von roete an|gezunt ) durch alliu lant . uns mac der liehten bluomen schîn noch süezer sanc der vogellîn noch sumerlîche bluot sô guot gedunken niemer ( den muot wir iemer hân ) sam vrouwen wole|getân . hin und her nemen wünnen war und suochen durch diu lant sô gar nâch der werelte wünne horde : nû dort und hier wir schouwen an schoenen vrouwen doch die hôhesten wünne noch . süeziclich sint ire wort und ire singen dâ|bî : wîp sint wünnen ein hort . daz er vile sælic sî , swer in lop gît ! sældenrîche ist ire muot , sô stênt ir site wole . wîp sint lobelîche guot , des man si loben sol iuwers meien zît . ez wirdet von nihte mannes muot sô rehte minniclîche guot sam durch die vrouwen klâr : sô gar vile hânt si guote . daz got ir hüete sô , daz si dicke wesen vrô ! swer wole gewon schoener vrouwen sî , daz er in dicke mac wesen bî mit vuoge wole im , wole ! der sol vrô sîn von schulden , ob er nâch hulden kan gesîn ire dienestmanne .