wole mich , wole mich , wole mich des daz ich hân vunden ûf der erde ein himelrîche . dâ von ist mir al mîn trûren gar verswunden . nie niht wart sô wünniclich . dâ ist genâden alsô vile , daz ich dar mit dienest iemer werben wile . mîner vrouwen tugentrîchez herze ich meine . daz ist sô gar wandels vrî und vür wâr sô rehte lûterlîche reine , daz im wonet wan tugende bî . sælden hort dâr inne lît : dâ ist inne maniger vröuweden hôchgezît . wîplich zuht und wîplich güete sint dâr inne , kiusche , triuwe , stæticheit , dâr zuo wole gemuotes werdes wîbes sinne . an daz herze hât geleit got sô minniclîchen lîp , daz man si von wârheit nennet wîplich wîp . jâ muoz iemer mich von schulden wole belangen in daz reine himelrîche , sît daz selbe süeze himelrîche bevangen hât ein lîp sô minniclich , der nie wandelmeil gewan . er ist kiusche , schoene , guot , lieplîche getân . nie niht wart sô lieplîche schoene in mînen ougen alse ire minniclîcher lîp . sie ist mir in dem herzen iemer sunder lougen lieber vile denne alliu wîp . sie mac mir gelônen wole : dâ von diene ich ir mit triuwen alse ich sol . sie ist des herzen und des lîbes mîn gewaltic , dâr zuo alles des ich hân . sô ist mîn triuwe gein ir alsô manicvaltic , daz ich ir baz guotes gân danne mir selben : daz|ist alsô . mich tuot ire guotlich gebærde ofte vrô . schouwet wie der hûse an der tuonouwe grunde lebet des trôres süeze gar . alsô lebete ich wole des luftes von ire munde endelîchen mîniu jâr . an ire stat mîn vröuwede leben : des hât si mir mit ire güete wunder gegeben .
