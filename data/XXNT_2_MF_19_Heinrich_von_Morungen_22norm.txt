ich wæne , man lebe , der mînen kumber weine , den ich eine trage , ez enttuo diu guote , die ich mit triuwen meine , vernimet si mîne klage . wê , wie tuon ich sô , daz ich sô herziclîche bin an si verdâht , daz ich ein künincrîche vür ire minne niht entnemen wolte , ob ich teilen unde weln solte ? swer mir des verban , obe ich si minne tougen , sehet , der sündet sich . swenne ich eine bin , si schîn mir vore den ougen . sô bedunket mich , wie si gê dort her ze mir , al durch die mûren . ire rede und ire trôst en|lâzent mich niht trûren . swenne si wile , sô vüeret si mich hinnen ze einem venster hôch al über die zinnen . ich wæne , si ist ein - hêre , die ich dâ minne , wan si kan sô vile . si benimet mir beide vröuwede und al die sinne . swenne sô si wile , sô gêt si dort her zuo einem vensterlîne unde sihet mich an reht als der sunnen schîne . swanne ich si danne gerne wolte schouwen , ach , sô gêt si dort zuo andern vrouwen . dô si mir allrêrest ein hôchgemüete sante in daz herze mîn , des was bote ergüete , die ich wole erkante , und ire liehter schîn , sach mich guotlîche an mit ire spilenten ougen , lachen si began ûz rôtem munde tougen . sâ zehant entzunte sich mîn wünne , daz mîn muot stêt hôhe sam diu sunne . wê , waz rede ich ? jâ ist mîn geloube boese und ist wider got . wannen bite ich in des , daz er mich hinnen loese ? ez was êr mîn spot . ich tuon sam der swan der singet , swenne er stirbet . waz ob mir mîn sanc daz liehte noch erwirbet , swâ man mînen kumber saget ze mære , daz man mir erbunne mîner swære ?