minne êr was sô tiure daz man sie mit güete niht kunde vergelten : nû lât sie sich vinden vile dicke in dem muote der wole stât ze schelten : si ist worden sô geile , swer sich ir wile nieten , dem ist sie veile , kan er hôhe mieten : bî solichem meile wile|ez ab nû gebieten . minne êr was ire vriunden ze herte , ze here , ze strenge aller dinge . die dâ wîlent wâren ein houbet ire êre , die wîgete sie sô ringe . stæte unde triuwe die smæhet sie sêre ; des kumet si in riuwe : waz ist des nû mêre ? ir site niuwe benement ir ire êre . minne ist ire gewaltes hin hinder gedrungen , geneiget ire êren : die sie wolte twingen , die sint unbetwungen . die hôhen , die hêrren die hât sie gebunden : nû hânt si sich den banden vaste ûz entwunden mit herzen , mit handen . welichez einen wunden , der kan daz wole anden . dô si spilgesellen verkêren begunde , dô wart sie bekrenket . an den al ire êre stuont êr ze aller stunde , wie sie den nû wenket ! ire stricke die bunden êr verre unde wîten , daz ir niht kunden die starken gestrîten : nû ist si überwunden geleit an die sîten . wê waz spriche ich tumber , daz minne sich lâze verleiten mit güete ? nein , ez ist unminne diu vert in unmâze mit wankendem muote : der stên ich ze vare unde prîse sie kleine . minne diu klâre , diu süeze und diu reine , diu ist ze|wâre vrî vore allem meine .