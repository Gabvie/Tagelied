diu liebe zît von hinnen muoz . der vogel gruoz entwichen ist von senenter nôt . leit in der kalte rîfe tuot . wâ ist hin dîn bluot von bluomen und von rôsen rôt ? wâ ist der anger grüene und maniger boume tac ? die hât der rîfe gar verhert . uns ist erwert vile wünne die man hiure sach . mir schadete der rîfe noch der snê , sît ich weiz stê sô lachenlîchen einen munt , der alse ein niuwer rôse entspriuzet der sich entsliuzet ; noch rôter ist er ze aller stunt ; den treit mîn vrouwe , der ich niht vergezzen mac . ich vröuwe mich dîn , trûtsælic wîp , dîn reiner lîp ist wole mîn ôsterlîcher tac . wer gesach ie wîp sô her ? unz an daz mer sô vindet man niender ir gelîche , der trûten der mîn herze gert . würde ich gewert von ir , sô wære ich iemer rîche . ir liehten ougen blicke vröuwent mir den sin . ire überschoene hât die maht , gein swem si lachet , des sorge ist endelîche hin .