si ist ze allen êren ein wîp wole erkant , schoener gebærde , mit zühten gemeit , sô daz ire lop in dem rîche umbe gêt . alse der man wole verre über lant liuhtet des nahtes wole lieht unde breit , sô daz sîn schîn al die werelt umbevæhet , als ist mit güete umbevangen diu schoene . des man ir jêt , si ist aller wîbe ein krône . diz lop beginnet vile vrouwen versmâhen , daz ich die mîne vür alle anderiu wîp hân ze einer krône gesetzet sô houw unde ich der decheine ûz genomen hân . des ist vile lûter vore valsche ir der lîp , smal wole ze mâze , vile vier unde vrô . des muoz ich in ire genâden belîben , gebiutet si sô , mîn liebest vore allen wîben . got lâze si mir vile lange gesunt , die ich an wîplîcher stete noch ie vant , sît si mîn lîp ze einer vrouwen erkôs . wole ir vile süezer - vile rôt ist ir der munt , ire zene wîze ebene - verre bekant , durch die ich gar alle unstæte verkôs , dô man si lobete als reine unde wîse , senfte unde lôs ; dâr umbe ich si noch prîse . ire tugent reine ist der sunnen gelîch , diu trüebiu wolken tuot liehte gevar , swenne in dem meien ire schîn ist sô klâr . des wirde ich stæter vröuwede vile rîche , daz überliuhtet ire lop alsô gar wîp unde vrouwen die bezzisten vür wâr , die man benennet in diutischem lande . verre unde nâher sô ist si ez , diu baz erkante .