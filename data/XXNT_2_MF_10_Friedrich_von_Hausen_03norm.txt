diu süezen wort habent mir getân , diu ir die bezzisten algemeine sprechent , daz ich niene kan gedenken wan an si alterseine . ander mîn angest der ist kleine , wan den ich von ir hân . got weiz wole , daz ich nie gewan in al der werelte sô liebe enkeine . des sol si mich geniezen lâzen . swes got an güete und an getât noch ie decheiner vrouwen gunde , des jihe ich im , daz er daz hât an ir geworht , als er wole kunde . was danne ? und arne|ez understunden mîn herze es dicke hôhe stât . noch mohte es allez werden rât , wolten si die grôzen wunde erbarmen , die si an mir begât . swaz got an vrouwen hât erhaben , des en|kan mir an ir nieman gemêren , wan als ich ir mîn angest sage , daz kan si leider wole verkêren . eine herte herze kan si ez lêren , daz alsô lîhte mac vertragen sô grôzez wüefen unde klagen , daz ich lîde umbe ire hulde mit sêren , daz ich niemer mac getragen .