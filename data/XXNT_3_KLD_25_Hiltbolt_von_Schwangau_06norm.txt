vrouwe , ich rede ez mit iuwern hulden , sît ich iuch allrêreste sach , ich en|weiz von welichen schulden lîde ich vile grôz ungemach , daz mir von gedanken sôwê nie geschach . swie|ez mir solte ergân von der liebe , die ich hân gein iu , vrouwe , der mac ich niht lâzen . von iuwern ougen durch diu mîne gienc mir in daz herze mîn ein sô wünniclîcher schîne , der muoz iemer dâr|inne sîn . ich en|sach nie an wîbe sô guotlîchen schîn wonen guote bî . sît diz allez an iu sî , vrouwe , genâdet mir oder lât mich vrî . nieman kan ez iu verkêren , bin ich iuwer eigen man : ez stât wole nâch iuwern êren , obe ich iu wole heiles gân unde iu gerne diene sô ich bezziste kan . obe ich daz getuo beide spâte unde vruo gein iu , vrouwe , dâ gehoert genâde zuo .