ich bin keiser âne krône , sunder lant : daz meinet mir der muot ; der gestuont mir nie sô schône . danc ir liebes , diu mir sanfte tuot . daz schaffet mir ein vrouwe vruot . durch die sô wile ich stæte sîn , wan ich en|gesach nie wîp sô rehte guot . gerne sol ein rîtær ziehen sich ze guoten wîben . daz ist mîn rât . boesiu wîp diu sol man vliehen . er ist tump , swer sich an si verlât , wan si|ne gebent niht hôhen muot . iedoch sô weiz ich einen man , den ouch die selben vrouwen dunkent guot . mir ist daz herze worden swære . sehet , daz schaffet mir ein sente nôt . ich bin worden dem unmære , der mir dicke sînen dienest bôt . ô|wê , wâr umbe tuot er daz ? und wile er sich es erlouben niht , sô muoz ich im von schulden sîn gehaz .