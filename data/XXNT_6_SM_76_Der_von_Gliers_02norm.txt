si prîsent alle sunder strît den sumer mit den bluomen rôt und hânt des winters alle nît : si jehent , er habe gemachet tôt vile vogellîne in sîner zît ; swaz ir genas , daz was mit nôt . nû ist der winter alse kalt von uns gescheiden , sihe ich wole . gerîchet loubes ist der walt , vile süezes sanges ist er vol . mit bluomen varwen manicvalt diu heide stêt , als si dâ sol . ist ieman , der âne herzeleit lebet waz der vröuweden sihet ! sich hânt diu zît sô wole geleit , daz al diu werelt genâden jihet , mîn troume gote sîn geseit : ich wæne , daz ist an mir niwiht . waz singe ich tumber von der zît , diu mir sô kleine vröuwede gît ? mir sint die bluomen und der klê alsam der rîfe und ouch der snê : gelîche liebe tuont si mir . sich , minne , daz habe ich von dir ! wære ich ein ungedultic man sô maniger , der niht lîden kan , ich wære vore manigen jâren tôt . sus lîde ich kumberlîche nôt mit zühten unde tuon daz sô , daz ich an dem ende werde ( ) vrô . nû wile ich klagen mîniu leit , nôt und al die swære , die ich hân . mir wart von minnen vore geseit , wie si habe verderbet manigen man , den si mit kreften überlûtet , und daz erweiz got nieman tuot sô rehte , der mit sælicheit von ir gescheide âne herzeleit . der minne dienen ist ein nôt , die man wunderkume tragen mac . durch si lîdet maniger tôt , der ir doch mit herzetriuwe pflac , sam Tristan , der mich riuwen muoz , swie mir der riuwe niemer buoz werde . sam tete Piramus und ouch der kiusche Ipolitus . waz hulfen alle die gezelt , die noch ie der minne swert ersluoc ? ez was sô maniger erwelter helt , daz ich muot ûf minne nie getruoc und ich mich tumben des bewac , ich|ne wolte niemer ganzen tac minnen dienestes sîn gereit . nû stêt ez anders : daz ist mir leit ! ich swimme an ein ze verrez zil und halte ein gar verlorenez spil . vüre reht geschihet mir grôz gewalt , des ist mîn riuwe manicvalt . ich|ne bin sô alt der jâre niht , sô man mich grâe des hâres sihet ! mir ist der muot versêret sô , daz man mich niemer rehte vrô gebâren sihet , wan sam der tuot , der niht erwern mac sîn guot ane vlêhen , wan vüere im|ez hin : der lachet her|ûz und grînet hinnen . alse solicher smiere sihet man vile von mînem munde sunders herzen gire . ich tuon iu , des ich niht en|wile ; und swaz ich herzevröuwede entbire , minne , daz hâst dû getân ! dû|ne woltest mich erlân , ich en|müeze haben wan , dâ ez niemer kan vervâhen . ich hân verkunnet trôstes mich , gedinges bin ich worden arm . swer iemer müge , der troeste sich , ich muoz ze Truobenhûsen varn , dâ erkennent alle mîn gemach : mîn bezziste rât ist wê und ache . welich bruodermort er an mir rach , der mich in disen kumber trac ? daz diu minne , daz si sî von mir verwâzen iemer|mêr ! wan lie si mich ire dienestes vrî , als ich doch was gewesen êr mîniu jâr an disiu zît ? ez ist ein jâmerlîcher strît , der niht anders trôstes gît : wan danne an dem ende tôt gelît . nû bite ich got , daz er mîn nôt bedenke , daz ich niht den tôt geneme durch alse soliche tât . mir selben wile ich einen rât geben ( hæte ich ez êr getân , ich hæte noch ze liebe wan ) : daz ist , sît ich bekumbert bin , daz ich den lîp und ouch den sin twinge , swer daz bezziste tuot und niht ze valsche stêt sîn muot , daz ich des neme güete war und , als er vert , daz ich sô var . und tuon ich daz , sô weiz ich wole , daz mir gelinget , swar ich wile . wâr|umbe niht ? wande ez sô sol : wole tuonter liute ist niht ze vile . wes entgülte ich armer danne ? wirde ich ein reht tuonter man , ich sol von schulden hulde hân . doch ist ez leider sô gewant , daz maniger mit vile guoter tât heiles lôn noch nie bevant , und iener guot gelücke hât , dem diu schande hulden jihet , ô|wê , daz daz ieman sihet oder ez sô rehte vile geschihet ! sældeberenden heil verbiret , dem ie sîn triuwe zuht gebar . manigem ungelônet wirdet , des lîp noch ie was schanden bar . daz zegêt manigen guoten muot . ô|wê , sô geschihet dem guot , der niemer rehte wole getuot . doch râte ich eineme guoten manne , er habe sich niht sêre dâr|an , wir müezen doch von schulden jehen und hân ouch selbe wole gesehen , swer sîn dinc reht ane|vienc , daz ez im dicke wole ergie . wan vindet lîhte der ein teil , den niemer wile gevolgen heil ; sô hilfet si doch ze|aller stunt , swanne sprichet al der werlte munt : ô|wê , daz mit guoter tât der man niht gelückes hât ! minne , dir sî vore geseit , wie heil , gelücke , sælde tuot : lâ dir iemer wesen leit , soltest ez iener hân behuot ! sît âne dich nieman ( ) gemeit wesen mac , sô sol dîn muot den bezzisten lônes sîn gereit und niht den andern alse guot ! an dîne genâde wile ich mich ergeben , und sî allez hin , swâ dû ie gesündest dich , vergip mir mînen argen sin und ouch diu wort , lâ den gerich : ich weiz wole , daz ich schuldic bin . swaz dû gebiutest , daz wile ich leisten iemer ûf gewin . von dir en|sol ich noch en|mac noch ouch en|wile : daz ist eht wâr . ich hân entstanden , daz dîn slac tuot kindes houbet grâiu hâr halten , daz ich mich bewage , ich|ne wolte niemer mîniu jâr dir gedienen ganzen tac : daz riuwet mich , ich bin es klâr . dâr|an gedenke , des ist zît : ein man sol lâzen sînen strît wider den ( daz|ist êre getân ) , der sîne wer hæte gar verlân ! ein man ist tûsent manne her , die alle wen sîn âne wer . alsus sî ouch mîn wer verlân ! ich wile ze|einer anderre rede vâhen : ich mac ouch der vergezzen niht , von der mir disiu nôt geschihet . daz ist diu liebe vrouwe mîn ; von der sol nû diu rede sîn :