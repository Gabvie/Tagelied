heide velt berc unde tal sint gezieret überal : von der boume bluote stânt si wole bekleit . hoerent wie diu nahtegal süeze donet âne zal , wan des meien güete machet si gemeit . si kan singen liute als êr , daz diu heide erkrachet . manic bluome durch den klê wole betouwet âne wê gein der sunnen lachet gar âne underscheit . meienbluot mannes lîp vroelîche tuot , liebez wîp troestet sînen muot . mîne wünniclîche zît ûf dem liehten velde wît mit den bluomen teilen aber schoene wile . swer nû liebe nâhe lît , hei wie der âne allen strît kan mit vröuweden heilen senenter wunden vile ! liep von leide manicvalt sich bî liebe loeset , sô geloubet stât der walt und diu heide wole gestalt schône lît gerôset in ire wünnespil . meienbluot mannes lîp vroelîche tuot , liebez wîp troestet sînen muot . wîp sint guot , süeze unde wîs , wîp hânt reiner tugent prîs . nâch ire minne tougen mannes herze quilet , wîp sint heiles wunschelrîs ; aller vröuweden paradîs ûz ire liehten ougen blüejet unde spilet , swen ire berntez minnezwî niht ergeilen kunne , der gesterben unde sî lebender vröuwede ûf erde vrî ! wîp hânt alle wünne mit trôste überzilet . meienbluot mannes lîp vroelîche tuot , liebez wîp troestet sînen muot .