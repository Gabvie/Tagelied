nû sint die liehten langen sumertage mir aber âne vröuwede hin gescheiden . waz hilfet daz ich senden kumber klage der lieben diu mich lât in senden leiten ? doch muoz ire minniclîcher schîn vore allen wîben in mînem herzen hiute und iemer sîn . ô|wê , sol ich niht vrô bî ir belîben ! wilt dû vile hêre daz ich vrô bestê , sô sol ire rôter munt mir guotlîche lachen daz von getriuwes herzen grunde ûf gê ; sô wirdet erlôst mîn herze ûz senenten sachen . geschihet des niht , ô|wê der nôt , sô muoz verswinden mîn hôher muot und ist mîn vröuwede tôt : daz niht ergât , sol ich genâde vinden . dô ich die minniclîchen êrst an sach , dô bran ire munt daz sich mîn herze entzunde . dâ von sô lîde ich senentez ungemach . daz hât gewert dâ her vile lange stunde , und wirde ouch niemer|mê gesunt von mînen wunden , mich heile danne ire rôserôter munt . des kus hilfet mir , und anders niht , gesunden .