mîn ougen wurden liebes alse vol , dô ich die minniclîchen êrst gesach , daz ez mir hiute und iemer mêr tuot wole . ein minniclîchez wunder dâ geschach : si gienc mir alse sanfte durch mîn ougen , daz si sich in der enge niene stiez . in mînem herzen si sich nider liez , dâ trage ich noch die werden inne tougen . lâ stên , lâ stân ! waz tuost dû , sælic wîp , daz dû mich heimsuochest an der stat , dar sô gewalticlîche wîbes lîp mit starker heimsuoche nie getrat ? genâde , vrouwe ! ich mac dir niht gestrîten . mîn herze ist dir baz veile danne mir . ez solte sîn bî mir , nû ist ez bî dir . des muoz ich ûf genâde lônes bîten .