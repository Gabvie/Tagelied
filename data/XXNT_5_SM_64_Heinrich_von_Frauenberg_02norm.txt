uns ist komen diu zît , diu uns vröuwede wile bringen , der sumer mit sîner kraft . den vogellîn er gît , daz in wile suoze erklingen ire sanc mit meisterschaft . nû sünge ich vile gerne , und hülfe ez mich iht . wole ziehen verne den kumber ich lerne , swaz mir von der lieben geschiht . mîn herze hât nôt , swie vrô ich gebâre , nâch liebe nû manigen tac . ire munt rôsenrôt , der schaffet ze|wâre , daz ich ir vergezzen niht mac . ire guot gebâren , ire lîp wole|gestalt , die kunnen mîn varen : und sol ez verjâren , mîn sorge wirdet manicvalt . ach , solte ich geleben , daz mir diu vile guote von sorgen wolte scheiden den lîp ! si mohte mir geben wole vile vröuwede in dem muote : die hât si sælic wîp . ir lieplîche lachen , ir wole stênter munt , die wellent mir machen mit vroelîchen sachen , daz ich bin iemer mêr gesunt .