ich wile allez gâhen zuo der liebe , die ich hân . sô ist ez niender nâhen , daz sich ende noch mîn wân . doch versuoche ich ez alle tage und gediene ir sô , daz si âne ire danc mit vröuweden muoz erwenden kumber , den ich trage . mich betwanc ein mære , daz ich von ir hôrte sagen , wie si ein vrouwe wære , diu sich schône kunde tragen . daz versuoche ich und ist wâr . ir kunde nie kein wîp geschaden - daz ist wole kleine - sô grôz als umbe ein hâr . swaz in allen landen mir ze liebe mac beschehen , daz stât in ire handen : anders nieman wile ich ez verjehen . si ist mîn ôsterlîcher tac , und hân si in mînem herzen liep : daz weiz er wole , dem ich niht geliegen mac . si hât leider selten mîne klagente rede vernomen . des muoz ich entgelten . nie kunde ich ir nâher komen . maniger zuo den vrouwen gât und swîget allen einen tac und anders nieman sînen willen reden lât . nieman im ez vervienge ze einer grôzen missetât , ob er dannen gienge , dâ er niht ze tuonne hât ; spræche als ein gewizzen man gebietet ir an mîne stat ! daz wære ein zuht und stüende im lobelîchen an .