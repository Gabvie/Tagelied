des meien zît und al sîn schoene ist aber komen , und die liehten sumertage , sô heiter und sô lanc . die vogel singent süeze doene ; ich hân vernomen von der lieben nahtegal ire wünniclîchen sanc . si vröuwet sich daz heide und walt nû stênt in wünniclîcher schouwe . sô vröuwe ich mich daz mîn vrouwe ist alse wole|gestalt . â|hî , wær daz an mînem heile und solte ez sîn daz mir von der minniclîchen würde ein umbevanc , alsô daz si mir würde ze teile , diu vrouwe mîn , sô wær al mîn leit dâ hin , mîn sorge würde kranc . vile süeze minne , wege daz , bringe mich der lieben alse nâhe , sô daz si mich niht versmâhe , sô ist mir deste baz . an allen wandel ist mîn vrouwe ein sælic wîp , und sô rehte wole|gestalt , dâ ist niender breste bî . minne , gip daz ich beschouwe ire werden lîp , sô würde ich vile senenter man schier aller sorgen vrî . ire mündelîn daz ist rôsenvar , ire wengel wîz und rôt dâr under , an ir lît schoene ein grôz wunder . si ist mir liep , daz ist wâr .