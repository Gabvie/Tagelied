mich mac der tôt von ire minnen wole scheiden , anders nieman : des hân ich gesworen . er|ne ist mîn vriunt niht , der mir si wile leiten , wande ich ze einer vröuwede sî hân erkoren . swenne ich von schulden erarne ire zorn , sô bin ich vervluochet vore gote alse ein heiden . si ist wole gemuot und ist vile wole geboren . heiliger got , wis genædic uns beiden ! dô diu wolegetâne gesach an mînem kleide daz kriuze , dô sprach diu guote , êr ich gienc : wie wilt|dû nû geleisten diu beide , varn über mer und iedoch wesen hier ? si sprach , wie ich wolte gebârn umbe sie unde êr was mir wê : dô geschach mir nie sô leide . nû mîn herzevrouwe , nû en|trûre niht sô sêre . daz wile ich iemer ze einem lîbe haben : wir sulen varn durch des rîchen gotes êre gerne ze helfe dem vile heiligen grabe . swer dâ bestrûchet , der mac vile wole besnaben , dannen nieman ze sêre gevalle . daz meine ich sô : die sêlen werden vrô , sô si ze himele kêren mit schallen .