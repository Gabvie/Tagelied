werder gruoz von vrouwen munde der vröuwet ûf und ûf von grunde baz danne al der vogele singen . kan ab ieman vrô belîben anders iht wan bî den wîben , vürder , swer des habe gedingen ! waz gelîchet sich dâr zuo ? swer nû wünne prüeven kunne , sage waz im sanfter tuo . wîlent vrâgete ich der mære , waz vür trûren senfte wære : daz wolte ich vile gerne schouwen . dô hôrte ich der wîsen ræte , daz eht niht sô sanfte tete sô diu vröuwede von den vrouwen . jâ ist mir von ir geschehen sunder lougen swaz diu ougen ganzer vröuwede habent ersehen . si ist vile guot , daz ich wole swere der diu rîche gar durhvüere , von dem orte unz an daz ende , der entvünte ir niender eine diu mich alsô rehte reine dûhte âne alle missewende , obe si ez joch diu bezziste sî ? nein si , hêrre , daz ist ir verre , sîn getuo mich sorgen vrî .