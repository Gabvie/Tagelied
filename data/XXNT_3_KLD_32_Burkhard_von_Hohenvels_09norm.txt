mîn herze hât mînen sin willt ze jagene ûz gesant . der vert nâch mit mînem muote . vile gedanke vert vore in . den ist daz vile wole bekant , daz daz wilt stêt in der huote bî der , der ich dienestes bin bereit . ir sin ire muot ir gedenken kan vore in mit künste wenken : wole bedorfte ich vuhses kündicheit . wie wirdet mir daz stolze wilt ? daz ist snel , wîs unde starc . snel gedenken vert vore winde , wîser sin bî mennischen spilt sterke in liuwen sich ie bare : der gelîch ire muot ich vinde . ire snelheit mir wenket hôhe enbore , ire wîsheit mich überwindet , mit ire sterke si mich bindet . sus ire schoene tôrte mich hier vore . trûren mit gewelte hât geankert in mînes herzen grunt ; dâ von hôher muot mir wildet . vröuweden segel von mir gât , werder trôst ist mir niht kunt , si ist mir in dem muote gebiledet , wole versigelt und beslozzen dâ , sam der schîn ist in der sunnen . diu bant hânt die kraft gewunnen , daz siu breche niht des grîfen klâwe . ire vile liehten ougen blic wirfet hôher vröuweden vile , ire gruoz der gît sælde und êre . ire schoene diu leit den stric der gedanke vâhen wile ; des gît si gedanken lêre mit zuht , daz ir|ez nieman wizzen sol . swes gedenken gein ir swinget , minne den sô gar bedwinget , daz er gît gevangen vröuweden zol . minne vert vile wilden stric unde suochet triuwen spor : zuo dem wiltær wile si pflihten . wunderlich si liebet sich : si spielt im mit vröuweden vore , wunsches wile si in gar berihten , mit gedanken si im entwerfen kan wünniclich in sînem sinne herzeliebe : von dem gewinne scheiden muoz , swer triuwe nie gewan .