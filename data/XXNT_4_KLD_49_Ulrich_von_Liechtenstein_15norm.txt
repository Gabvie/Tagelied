der werelte trôst und al ire wirdicheit , ire guoten reiniu wîp , ich suoche ot aber an iuch helfe und vriundes rât . ich hân geklaget sô sêre mîniu leit , daz manic tumber lîp die langen klage mir ze guote niht gar vervâhet . dâ von zwivaltet sich mîn senentiu nôt . mîn vrouwe tuot an vröuweden mir den tôt : vile ungemuot , dâ bî vile schamerôt tuont mich die jehent ich sî nû niht als êr sô vruot . ob mich mîn klage niht anders kan vervâhen unz an mîn endes zil , wan_daz ich iemer mich ire trôstes vinde blôz , die ich ze trôste ûz al der werelte hân und iemer haben wile , sô muoz ich suochen mir durch nôt ein ander lôz . mîn lîp sî vrô : den lât in vröuweden varn . der vröuweden schîn sol spottes mich bewarn : daz herze mîn kan senen niht gesparn . ûf ire genâde sol daz nû mîn leben sîn . ir guoten wîp , ob iu der rât behage , den ich mir selben hân vür klagentiu leit und ouch vür senente nôt gegeben , sît iu mîn lop ist alle mîne tage mit triuwen undertân , sô missebriset an mir niht daz selbe leben , ich meine dort aldâ ich trôstes ger und hân gegert mit triuwen lange her . würde ich gewert , ich würde ez lîhte der der al der werelte dûhte sich vore vröuweden wert .