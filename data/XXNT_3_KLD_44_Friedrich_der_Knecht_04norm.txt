nû ist mir aber leide daz unser ougenweide , die bluomen an der heide , dem winter niht kunnen vore gestên . die sint klagebære . noch dulte ich eine swære dâr zuo : ich bin unmære einem wîbe ; daz muoz mir nâhen gên . daz ist nû der dritte winter den ich hân gesungen ir mînen sanc . wile si , daz ist ze lanc , sît ich mit triuwen ie nâch ire hulden ranc . wesse ich wâ ich sünge dô man mich dicke drünge und dâ mir wole gelünge , dâ vünte ich noch niuwez eteswaz . waz mac ich nû vinden den wîsen und den kinden ? diu milte wile verswinden ; dâr under sô ist mîn vröuwede laz . geben mir die hêrren mêr , sô möhte ich wole volenden den willen mîn . leider sus muoz ich sîn versûmet lange : ich meine ein vrouwelîn . ich sihe an ire muote , gebe ich ir in ire huote ein vêhe kürsen guote , si lieze sich gar ûf mînen eit . êr ich die gewinne , sô hân ich gar die sinne verloren umbe ire minne : besunder ist daz mîn herzeleit . swaz ich disen winter mit geheize mac erwerben und al daz jâr , nimet mîn ire güete war und ire genâde , daz gibe ich allez dar . wê waz wile si mêre , diu schoene niht ze here ? mac si doch durch ire êre mir lâzen noch heil von ir geschehen . solte ich|ez umbevâhen , sô wære ich vröuwede nâhen . mîn ougen nie gesâhen sô liebez als si dâ solten sehen . sêre ich des entgilte daz ich kleine guot gewinne ; daz ist mir leit : dicke si mir verseit ; dâ von ich lîde vile senenter arbeit . ich en|wile niht twingen , ich sol gevuoge singen , nâch ire genâden ringen die lange mîn herze hât erkoren . ich hôrte ie daz schelten mit ungevuoge gelten ; dâ von ich schilte selten : ich vürhte der ungevüegen zorn . ich wile noch von bluomen singen , dunket ez gevüege und alle reht . vroelîchen sol der kneht hiure aber reichen : ire jungen , daz besehet !