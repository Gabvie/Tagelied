ouwê , vogellîn tuonte , ouwê , maniger schoene , die vile schoene wîp dicke êr giengen schouwen ûf heide und in ouwen , manic zarter lîp in liehtem kleide ! lôslîche durch daz gras ire schoene und der heide liuhtent ze|meinene beide : waz dâ wünnen was ! des wart dâ von inne vröuwet und wilder sinne manic junger man . die mit manigem blicke mohtent sehen dicke vrouwen ûf dem plâne . jâ was daz hiure ! des mac nû niht sîn : winter bringet sîn stiure , des sint vröuwede tiure uns und vogellîn . jâ klage ich noch mêre , daz mîn vrouwe hêre nie gewuoc mîn nôt , und ich doch sô harte ire genâden warte , biz ûf mînen tôt . und næme diu schoene mir noch senente arbeit , sô würde mit ire lône edeles heiles krône ûf mîn houbet bereit .