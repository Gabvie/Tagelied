manigem herzen tætet der kalte winter leide ; daz hât überwunden walt und ouch diu heide mit ire grüener varwe kleide . winter , mit dir al mîn trûren hinnen scheide ! swenne der meie die vile kalten zît besliuzet und daz tou die bluomen an der wîse begiuzet und der walt von sange diuzet , mîn lîp des an von vröuweden wole geniuzet . mîn liep mac mich gerne zuo der linden bringen , den ich nâhe mînes herzen brust wile twingen . er sol dô von bluomen swingen : ich wile umbe ein niuwez krenzel mit im ringen . ich weiz wole , daz er mir niemer des entwenket , swaz mîn herze vröuweden an sînen lîp gedenket , der mir al mîn trûren krenket , von uns beiden wirdet der bluomen vile verrenket . ich wile in mit blanken armen umbevâhen , mit mînem rôten munde an sînen balde gâhen , dem mîn ougen des verjâhen , daz si nie sô rehte liebes niht gesâhen .