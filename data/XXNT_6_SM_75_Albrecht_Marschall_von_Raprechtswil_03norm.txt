wole dir , sumer , dîner schoene , sît dîn rât der vogele dô|ne wecket unde machet vruot wer kan dich volloben iemer ? wan dîn kunft erwindet niemer , si gît maniger hande bluot . wis , rot gel , blâ brûn ûz esten dringent wünniclîchen als êr doch mac ich mich des wole gestên , daz ich dienen wile der bezzisten , wie ez mir dâr|umbe ergê . mit ir ist ein lant beschoenet , diu mîn herze hât bekroenet und ouch machet sorgen vrî . si ist kiusch , noch tugentrîcher : ich en|gesach nie minniclîcher bilede , wüezente , danne sî . zuo ir kan ich niht gemezzen , diu mir ie sô nâhe lac . si hât mich alsô besezzen , daz ich ir niht kan vergezzen beidiu naht und ouch den tac . schoener crêatiure ûf erde nie betagete . nâch dem werde muoz ich ringen sunder spot . daz gebiutet mir diu minne : williclîche ûz und inne wile ich leisten ire gebot , daz si die vile süezen binde , als si mich gebunden hât , oder mich ûz sorgen winde . ob ich die genâde vinde , waz dâ kumbers mir zergât !