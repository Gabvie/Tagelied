swie der walt nû stêt in bluote , swie diu heide wole gezieret stê , swie der vogel hôchgemüete sî gehuohet , mir ist doch vile wê . ich muoz âne wer verderben , in den ganzen wünnen sterben , mich en|kan diu sumerzît niht von senenter nôt gescheiden , der vile lieben welle leiten , daz mîn herze in banden lît . wolte mich diu guote entbinden , diu mîn herze in minnebanden hât , konde ich die genâde vinden , sô würde aller mîner swære rât . swie si mich enzît entbünde , êr mîn vröuwede gar verswünde , sô wolte ich in winnen sweben und ire reinen wîbes güete prîsen wole mit hôchgemüete , der ich wile vür eigen leben . swie gehaz sî mir diu guote , doch bin ich ir mit gedanken bî . dâ|vore kan si kleine huote hân , swie ungenædic si mir sî . wile si mich ze vriunde versmâhen , doch gedenke ich ir wole nâhen , wirdet mir anders niht von ir , sô kan si mir niht entwenken , en en|well ir nâhe denken : daz tuot ouch vile sanfte mir . minne weget hövischen lieben liebez leben und dâ bî hôhen muot . werden mannen , guoten wîben wart ze hôhen vröuweden nie sô guot , sô daz si mit stæten sinnen minniclîche einander minnen : daz ist ob allen vröuweden gar . ich wæne , nieman bezzer wünne vinden oder erdenken kunne : ez tuot aller sorgen bar . sît der wünnen niht gelîchen kan gegen hôhen êren , sælic wîp , sô sulet ir mich vröuwen rîchen , liebiu vrouwe , und minnen mînen lîp . sît iuch meinet mîn gemüete , minnet mich durch iuwer güete , oder ich bin an vröuweden tôt ! sol mir niht an ir gelingen , sô kan nieman mir geringen mîne senelîchen nôt .