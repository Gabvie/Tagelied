sô diu heide und ouwe wirdet grüene , êr solte ich mîn liep gesehen , daz ich mich wole mit im versüene : sô wær liebe mir geschehen . ich hân mich nâch ir verdâht und versenet . daz hât mich brâht in die nôt , in gesæhe vile schiere mîn liep , oder ich bin tôt . vile senelîchez jâmerschrîchen rûschet in dem herzen mîn nâch ire vile süezen ougenblicken : sô si sælic müeze sîn ! mir ist ire vremeden alze lanc . des bin ich an vröuweden kranc , daz ist ein nôt ! ich en|gesehe vile schiere mîn liep , oder ich bin tôt . sol ich iemer vröuwede gewinnen , diu kumet von der vrouwen mîn : der munt sach ich von râte brinnen . ich wânte in der sunnen schîn sehen , dô ich in ire ougen sach : von ire schoene ich niht en|sprach . ach , der nôt ! ich en|gesehe vile schiere mîn liep , oder ich bin tôt .