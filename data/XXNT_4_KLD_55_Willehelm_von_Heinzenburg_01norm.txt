hêrre , wenne sol ich si sehen diu mir den lîp betwungen hât ? en getars vore gote niht verjehen als kumberlîche und ez mir stât . ich habete es gerne guoten rât , wie ich ze|der schoenen solte komen , diu mir die sinne hât benomen ; ire munt ist rôt : in geruowe ir an ire arme , sô bin ich tôt . jô vröuwe ich mich der lieben zît diu uns dâ nâhet alle tage ; die vogel singent widerstrît , si hânt verlâzen gar ire klage . ich wile iu guotiu mære sagen , ich hôrte die nahtegal wole singen . mîn herze muoz nâch vröuweden ringen : si ist sô guot . minne , dû maht mich baz betwingen danne ieman tuot . des dienestes dûhte mich vile kleine den ich der schoenen hân getân , und wolte si|ez mit triuwen meinen , sô wære ich ein vile sælic man . si mac mich wole ze tôde slân und doch dâ bî vile schône ûf halten . mîn herze muoz in vröuweden alten : si ist sô guot . minne , dû maht mich baz betwingen danne ieman tuot .