sumer ist nû gar zergân , gesweiget sint diu vogellîn , des muoz ich vile trûric stân und in dem herzen jâmeric sîn . winter unde ein ander leit diu gebent mir dicke senenten muot : diu habent mir beidiu leider widerseit . sumers sol man sîn gemeit : sô mac ein man der vrouwen sîn wole mit dieneste sîn bereit , vile sælic sî sîn liehter schîn , winter ich bin dir gehaz , dâ bî der sumerwünne holt : sô mac man werden vrouwen dienen baz . ze|wiu sol mir des winters zît und ouch dâr zuo sîn langiu naht ? an der al mîn vröuwede lît , diu hât des leider niht gedâht , daz sich entende sô mîn strît als einem dem sô wole geschihet , der nâhen bî bî liebe lieplich lît . sît man leit nâch liebe hât , sô sol ouch liep nâch leide ergân . mîn lîp noch in leide stât : des ist mir endelôs mîn wân . vrouwe , wende sô mîn leit , daz mir nâch leide liep geschehe . mîn herze bî den vröuweden jâmer treit . vrouwe , liebiu vrouwe mîn , wâr umbe bis|dû mir gehaz ? ich was ie der dienest dîn . daz weiz got wole , und nieman baz , daz ich von dir mînen muot noch nie gewânte sît der zît daz ich verstuont beide übel unde guot .