mich hât ein wünniclîcher wân und ouch ein lieber vriundes trôst in senelîchen kumber brâht . sol der mit vröuwede an mir zergân , sô en|wirde ich es anders niht erlôst , ez en|kome als ich mir ez hân erdâht umbe ire vile minniclîchen lîp , diu mir entvremdet alliu wîp , wan_daz ich ez durch si êren muoz . jô|ne ger ich anders lônes niht von ir decheiner wan ire gruoz . mit valschlôser güete lebet ein man , der mir wole iemer mac gebieten , swaz er . wile . sîn stæte mir vröuwede gibet , wan ich sîn vile schône pflac : daz kumet von grôzer liebe vile . mir ist an im , des muoz ich jehen , ein schoenez wîbes heil geschehen . diu sælde wirdet uns beiden schîn . sîn tugent hât im die bezzisten stat erworben in dem herzen mîn . die mîne vröuwede hât ein wîp gemachet stæte und mich erlôst von schulden al die_wîle ich lebe . genâde suoche ich an ire lîbe : entvâhe ich wünniclîchen trôst , der mac wole heizen vriundes gebe . ein mannes heil mir dâ geschach , dâ si mit rehten triuwen sprach , ich muoste ire herzen nâhe sîn . sus darf es nieman wunder nemen , ob âne sorge lebet daz mîn .