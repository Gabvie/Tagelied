wole dir , sûmer dîner süezen wünniclîchen schoenen zît . dû kanst trûren wole gebüezen . dîn kunft hôchgemüete gît . dû bist süeze ; dâ von ich dich süeze grüeze . heize velt walt anger ô|wê sach ich nie gekleidet baz . von dem luftesüezem touwe sint die bluomen alle naz . vogellîne singent lop des meien schîne . sô singe ich von guoten wîben , alse ich allerbezzeste kan . mit ire lobe wile ich vertrîben swaz ich ungemüetes hân . wîbes güete gît mir vröuweden rîche gemüete . wîbes schoene , wîbes êre , wîbes güete , wîbes zuht ist vür wâr ein êren lêre , minne gerntes herzen suht . sô ist hulde alles guotes übergülte . swâ ein werderez wîp an lachet einen minne gernten man unde ire munt ze küssenne machet , des muot muoz gelîche stân hôch der sunne . sîn wünne ist ob aller wünne .