diu nahtegal ist gesweiget , und ire hôher sanc geneiget , die ich wole hôrte singen . doch tuot mir sanfte guot gedinge , den ich von einer vrouwen hân . ich wile ir niemer abe gegân und bietet ire stæten dienest mîn . als ir ist liep , alse wile ich iemer mêre sîn . ich hôrte wîlent sagen ein mære , daz ist mîn allerbezzester trôst , wie minne ein sælicheit wære und ander hêrschaft nie erkôs . des mohte ich werden sorgen lôs , ob si erbarmen wile mîne swære . got weiz wole , daz ich êr verbere iemer alliu wîp êr ir vile minniclîchen lîp . den willen hân ich lange zît . sît sich hât verwandelt diu zît , des vile manic herze ist vrô . tæte ich selbe niht alsô , sô würde erværet mir der lîp , der betwungen stât , noch ist mîn rât , daz ich niuwe mînen sanc . ez ist leider alze lanc , daz die bluomen rôt , begunden lîden nôt . sît si wile versuochen mich , daz nime ich vür allez guot . sô wirde ich golticlich , daz man dâ briuwet in der gluot und versuochet ez baz . bezzer wirdet ez umbe daz , lûter , schoener unde klâr . swaz ich singe , daz ist wâr : gluotes ez iemer mêr , ez würde bezzer vile danne êr sît si wile , daz ich von ir scheide - dem si dicke tuot gelîch - ire schoene und ire güete beide die læze sî , sô kêre ich mich . swar ich danne landes var , ire lop der hôheste got bewar . mîn herze erkôs mir dise nôt . senfter wære mir der tôt , danne daz ich ir diene vile , und si des niht wizzen wile .