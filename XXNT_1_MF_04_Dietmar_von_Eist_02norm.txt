senenter vriuntinne bote , nû sage dem schoenen wîbe , daz mir âne mâze tuot wê , daz ich si sô lange mîde . lieber hette ich ire minne danne al der vogellîne singen . nû muoz ich von ir gescheiden sîn , trûric ist mir al daz herze mîn . nû sage dem rîtær edele , daz er sich wole behüete , und bite in , schoene wesen gemeit und lâzen allez ungemüete . ich muoz ofte entgolten sîn . vile dicke erkumet daz herze mîn . an sehendes leides hân ich vile , daz ich im selbe gerne klagen wile . ez getet nie wîp sô wole an decheiner slahte dinge , daz al die werelt dûhte guot . des bin ich wole worden inne . swer sîn liep dâr umbe lât , daz kumet von swaches herzen râte . dem wile ich den sumer und allez guot widerteilen durch sînen unstæten muot .