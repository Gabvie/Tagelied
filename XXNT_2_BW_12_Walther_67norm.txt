ez wær uns allen einer hande sælden nôt , daz man rehter vröuwede schoene pflæge als êr ein missevallen daz ist mîner vröuweden tôt , daz den jungen vröuwede tuot sô rehte wê . wâr zuo sol ire junger lîp , dâ mit si vröuwede solten minnen ? hei , wolten si ze vröuweden sinnen , junge manne , des hulfen noch diu wîp . nû bin ich iedoch vrô und muoz bî vröuweden sîn durch die lieben , swie ez dar under mir ergât . mîn schîn ist hier noch , sô ist bî ir daz herze mîn , daz man mich ofte sinnelôsen hât . hei , solten si zesamene komen , mîn lîp , mîn herze , ir beider sinne ! daz si des wole wurden inne , die mir dicke vröuwede hânt benomen . vore den merkæren kan nû niemanne liep geschehen , wan ire huote twinget manigen werden lîp . daz muoz beswæren mich , swenne ich si solte sehen , sô muoz ich si mîden , sî vile sælic wîp . doch müeze ich noch die zît geleben , daz ich si willic eine vinde , sô daz diu huote uns beiden swinde ; dâ mite würde mir liebes vile gegeben . vile maniger vrâget mich der lieben , wer si sî , der ich diene und allez her gedienet hân . sô des betrâget mich , sô spriche ich : ir sint drî , den ich diene , sô habe ich zuo der vierden wâne . doch weiz si ez aleine wole , diu mich hât sus zuo ze ir geteilet . diu güete wundet unde heilet , der ich vore in allen dienen sol . nû , vrouwe minne , kum si minniclîchen an , diu mich twinget und alsô betwungen hât . bringe si des inne , daz diu minne twingen kan . waz ob minniclîchiu liebe ouch sî bestatet ? sô mohte si ouch gelouben mir , daz ich si gar von herzen meine . nû , minne , beware ir|ez und bescheine , daz ich iemer gerne diene dir !