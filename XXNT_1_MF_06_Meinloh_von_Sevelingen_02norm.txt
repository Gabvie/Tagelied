drîe tugende sint in dem lande , swer der eine kan begân , der sol stille swîgen und sol die merkære lâzen reden , swaz in gevalle . sô ist er guot vrouwen trût , sô mac er vile triuten , sweder er wile , stille und überlût . der dâ wole helen kan , der hât der tugende allermeist . er ist unnütze lebende , der allez gesagen wile , daz er weiz . ich hân vernomen ein mære , mîn muot sol aber hôhe stân : wan er ist komen ze lande , von dem mîn trûren sol zergân . mînes herzen leide sî ein urloup gegeben . mich heizent sîne tugende , daz ich vile stæter minne pflege . ich gelege mir in wole nâhe , den selben kindischen man . sô wole mich sînes komenes : wie wole er vrouwen dienen kan .