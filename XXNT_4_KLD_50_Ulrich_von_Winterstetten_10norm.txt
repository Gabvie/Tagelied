ich solte den liehten sumer loben : des hân ich mich versûmet her . daz lant ist niden und dâ bî oben geblüemet nâch mînes herzen ger . diu zît uns bringet niuwe vruht , vride unde vruht ist uns bereit . ir Swâbe , nemet die alten zuht her vüre , sô traget ir êren kleit . mit zühten sulet ir sîn gemeit . swem ich singe , swie|ez erklinge , swaz ich sage , doch trage ich klage . mîn klage ist daz mich hât verwunt ire minniclîcher ougen schîn , ire liehte varwer rôter munt , enmitten in daz herze mîn . an schoene an kiusche und ouch an zuht ist si vür alliu wîp gelobet , ire wünnebernde reinen vruht an tugenden nieman überobet , wan daz si an mir senden tobet . swem ich singe , swie|ez erklinge , swaz ich sage , doch trage ich klage . mîn klage ist daz ich sende nôt von der vile herzelieben hân und si mir daz noch nie entbôt , ich solte in ire genâden stân . ire rede ist gein mir gar verswigen , daz si nie wort ze mir gesprach . sus hât diu liebe mir verzigen : daz ist mîn klagentez ungemach . ouwê daz ich si ie gesach ! swem ich singe , swie|ez erklinge , swaz ich sage , doch trage ich klage . mîn klage ist ungerihtet mir , swie guot geriht der küninc hât . ob ich nû klagete daz von ir , daz si mich in den sorgen lât , wer æhtet si danne ûfen reht , wan si wirdet von mir niht genant ? nû lât gerihte wesen sleht , ez en|sî dem rihtær wole erkant , sô ist ungerihtet sâ zehant . swem ich singe , swie|ez erklinge , swaz ich sage , doch trage ich klage . mîn klage diu mac wole enden sich , ob diu vile herzeliebe wile . si tuot gein mir unminniclich : daz ist âne ende und âne zil . ach got , wie lange sol daz wern daz si tuot ungenâde an mir ? ich en|mac ire hulde niht entbern und hân doch kleinen trôst von ir : sus hindert sich mînes herzen gire . swem ich singe , swie|ez erklinge , swaz ich sage , doch trage ich klage .