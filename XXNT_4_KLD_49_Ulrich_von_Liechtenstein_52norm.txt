wole her alle , helfet singen wîbes lop , daz ich ie gerne sanc . tuot ir daz , iu mac gelingen , swie mir noch nie wole an in gelanc . doch geloubet daz ir twingen biderben man ûf hôhen muot ie twanc . man sol vrouwen wole gedenken : swer daz tuot , daz ist ein guot gedanc ; unde in dienen sunder wenken : des wirdet wole gelônet sunder wanc . nieman sol|es mit worten krenken : wan ire lop kan niemer werden kranc . man sihet mich in hôhem muote : durch ein wîp bin ich vile hôchgemuot . diu vile reine süeze güete ist envollen schoene und dâr zuo guot . ire guot wîplîche êren huote hât ire lîp vore wandel wole behuot . wole ir kleinverretem munde ! iemer sælic sî ire süezer munt . solte ich den in kurzer stunde küssen hundert tûsent tûsent stunt , swanne ich si in dem willen vünte , daz wær mîner hôhen vröuweden vunt . tugende hân ich an ir vunden mêr danne ich ir ie an wîbe vant . dâ von bin ich ir gebunden : minne mich ir mit der stete bant . des ist trûren mir verswunden : von ire grôzen güete mir daz swant .