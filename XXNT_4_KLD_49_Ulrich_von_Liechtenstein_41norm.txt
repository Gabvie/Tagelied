guot wîp , mîner vröuweden lêre , tugende rîche vrouwe mîn , wizze daz mich jâmert sêre in daz reine herze dîn . dâ solt dû mich hûsen in : in dem süezen paradîse ich gerne bin . dâ hât inne guot gemüete mit der wîpheit vröuweden vile : dîn vile hôchgelobete güete spilet dâ êrenbernde spil mit den tugenden alle zît . wole mich , wole , ob mir dîn guote hûs dâ gît . tuo ûf : ich klopfe an mit worten . lâ mich in : sô bis|dû guot . sliuz ûf schiere mir die porten . bî mir hier ist hôher muot , der ouch gerne dienet dir . er|ist dir holt mit triuwen , daz geloube mir . er hât sîn vile wole genozzen , daz er dir ist alsô holt : ich hân in zuo dir geslozzen in mîn herze , dâ er holet wünnebernder vröuweden vile . er tuot dir dâ , liebiu vrouwe , swaz er wile . hôher muot gewan mit wîbe nie sô manige vröuwede grôz . ich hân in bî dînem lîbe ofte vunden decke blôz . dâ kuste er wole tûsent|stunt dînen kleinvelhitzereten süezen munt . guotlich triuten , küssen süeze , trucken brust an brustelîne , dise liebe süeze unmuoze trîbet in dem herzen mîn mit dir , reiniu vrouwe guot , dîn guot vriunt , mîn minnegernter hôher muot . alse er im ein vröuwede tihtet in dem herzen mîn mit dir , arme und bein er danne vlihtet , im und dir , dir unde mir , hin und her , sus unde alsô . daz tuot herzenlîchen wole und machet vrô .