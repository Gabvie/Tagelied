er ist komen wider mit gewalte den der meie hæte vertriben . sumerwünne ist im entrunnen balde : der ist vore im niht beliben . den sulen wir ze mâzen klagen , sît diu sunne uns des meien wünne wider gît in kurzen tagen . swem der winter hôchgemüete swendet , der muoz ofte trûric sîn . mir hât hôhen muot ein wîp gesendet . dâ von ist daz herze mîn , swie ez witert , vrô , vrô , vrô . von ire güete stîget mîn gemüete vür die liehten sunnen hôh . schoene von ire güete ist mîn vrouwe , si ist von ire schoene guot . swanne ich in ire spilenten ougen schouwe mich , sô blüejet mîn hôher muot rehte als in des meien zît tuont die rôsen . ire guotlîchez loesen mir vile hôhe vröuwede gît . ir vile lieplîche guotlîche loeslich grüezen tuot mir hôhe vröuwede kunt . süeziu wort diu kunnen süezelîche süezen ire vile süezen rôten munt . swaz ich munde hân gesehen mîne stunde , sô muoz ich ire munde vür si alle roete jehen . si hât ire wîpheit vile wole behüetet vore unvrouwe welicher tât . wole ir daz si mir sô guotlîche güetet ; dâ von mîn muot hôhe stât . si ist mir süezer danne iht sî , in dem muote liep vore allem guote . sus ist ire mîn herze bî . wie si sî gevar , diu wolegemuote , daz wile ich iuch wizzen lâzen . brûn rôtwîz ist diu vile reine güete , von den varwen sôgetân daz nie engel schoener wart an ze schouwenne , man muose eine vrouwen nennen von ire hôhen art . lieplîche briune , rôter rôsen roete , snêwez wîze hât ire lîp . ire gebærde ist mînes trûrennes toete : si ist von tugenden ein guot wîp . ire lîp ist des herzen mîn hôhestiu wünne , mîner vröuweden sunne ist ire rôtwîz brûner schîn .