hæte mich der winter baz verlâzen , gein dem sumer sünge ich hövischen sanc . nû muoz ich mich vröuwedensanges mâzen , sît mîn hôchgemuote ist worden kranc , bruoder tôt biret mir grôze swære . wizzet daz ich vröuwede gar verbere ; wan daz sterben ist gemeiniu nôt . ich bin drîer hande schaden vaste überladen . sô ist ein ander swære diu mich twinget , daz die hêrren muotes sint sô kranc unde ire tugende nieman dâr zuo bringet daz man singe hovelîchen sanc . hier bî vore was ire danc niht kleine : nû ist ire lôn den leider ungemeine den ire herze in vröuweden swebete enbore . ich bin drîer hande schaden vaste überladen . sô ist der dritte schade mir gar ze swære : der ich lange her gedienet hân , diu tuot rehte als obe ir sî unmære swaz ich ir ze dieneste habe getân . wære ire lôn gein mir baz erschozzen , dienestes wære ich iemer unverdrozzen unde sünge ir noch vile manigen don . ich bin drîer hande schaden vaste überladen . obe ich nû verdürbe von der schulde daz der tôt mir ungenâde tuot unde ich darbe mîner vrouwen hulde , daz wær gar verzagetes mannes muot , alde umbe daz ich der hêrren schande sumelîcher hoere in diutischem lande . ich wile|es alliu driu versuochen baz . ich bin drîer hande schaden vaste überladen .