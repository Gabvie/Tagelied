sumer , dîner lieben künfte bin ich vrô , dû hâst gewalt . dîner hôhen sigenunfte vröuwet sich anger und der walt . in dem walde gehoert man singen , kleine vogel süeze erklingen , ûf dem anger schône entspringen sihet man bluomen manicvalt . diu zît wart nie sô wole gezieret : ich hân des meien bluot erziuret . die wile ich prîsen mit gesange , swie doch mîn kumber wert ze lange . ich bin tump daz ich mîn langez leit den liuten singe . maniger sprichet sehet , daz ist wâr , ez wiget in harte ringe . ich wær sicherlîchen tôt , wan_daz mich nert gedinge daz ich noch den kumber mîn ze liebem ende bringe . sol ich iemer vrô bestân , sô muoz minne und diu vile minniclîche mich von sorgen lâzen . liehte bluomen , zît des meien , vogel singen hilfet niht . sihe ich tanzen unde reine , swes diu werelt ze vröuweden jihet , doch sô trûrent mir die sinne ; ungemüete wonet mir inne , sît mir von der süezen minne weder liep noch trôst geschihet . mich hât der wassen minne strâle verwunt niht ze|dem êrsten mâle . der alte kumber hât mich sêre verwunt : waz sol diu rede nû mêre ? minne wile ire alten ungenâde an mir nû niuwen . ich gelebete nie sô gar in kumberlîchen riuwen , si wile mir in senentem herzen grôze sorge briuwen : der ich ie getriuwe was , diu wile mir niht getrûwen . sol ich iemer vrô bestân , sô muoz minne und diu vile minniclîche mich von sorgen lâzen . mich nimet wunder ob diu reine habe gesetzet in ire muote daz si mich in herzen meine sam si mit den ougen tuot . sehet , sô muoz ich gar verderben . mohte ich lieben blic erwerben , dâr nâch in ire gruoze sterben , sô wær doch daz ende guot . si smâhet mich mit liehten ougen : wær ich ir in ire herzen tougen , sô muosten ougen nâch dem herzen mir büezen kumberlîchen smerzen , den ich nû vile lange hân von sus getânen sachen : diu vile liebe wolte mir ze vröuweden nie gelachen ; doch muoz ich ir mit gedanke nahtes dicke erwachen , daz man mohte hoeren mir daz herze ûz jâmer krachen . sol ich iemer vrô bestân , sô muoz minne und diu vile minniclîche mich von sorgen lâzen . swâ man minniclîche lachet , hât dâ minne niht gewalt , sô ist ire hôher prîs verswachet , sol si dâ sîn abe gezalt . man mac wole an mîner vrouwen minniclîchez lachen schouwen . ist diu minne an ir verhouwen , sô ist si doch dâr nâch gestalt . swer ire vile liehten ougen sehe , wie der nâch mînem sinne jehe ! diu schoene hât vile hôch gemüete , kiusche unde rehte wîbes güete . ich en|gesach nie schoener wîp und alsô wole gebâren , ich en|gesach sô rôten munt bî allen mînen jâren , ich en|gesach nie wîbes lîp sô reinen und sô klâren ; doch kan si wole mit gebærden mannes herzen varen . sol ich iemer vrô bestân , sô muoz minne und diu vile minniclîche mich von sorgen lâzen . ob diu liebe vürhtet sünde , dem tuot si doch niht gelîch . hât si guoter liute künde , die sint mit ire sünden rîche , daz si ir niht gebent ze buoze daz si müeze mir vile suoze lachen unde in liebem gruoze gein mir nîgen minniclîche . ir bîhtær hânt niht rehter sinne : si geltent minne mit unminne ; sô wirdet der sünde deste mêre . si solten wîsen rehte lêre . ob si mir ire gruoz verseit , der ich hân wole gesprochen , sâ zehant wirdet minne mit unminne an mir gerochen , si hât an getriuwem vriunde triuwe gar zerbrochen ; dâ von ist mîn hôher muot in leide gar betrochen . sol ich iemer vrô bestân , sô muoz minne und diu vile minniclîche mich von sorgen lâzen .