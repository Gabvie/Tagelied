nû hât sich der sumer mit vile maniger hande kleide wole gezieret : schouwet an den anger liehtgevar ! liute singent vogel in walde und ûf der grüenen heide , manic herze ist von der wünne worden sorgen bar . waz touc mir vür leit des meien blüete , daz ich lange trage , ez en|wende der vile reinen güete ? ô|wê , liep , geschæhe daz , mir würde baz . trôst von der vile guoten wenne sol ich den entvâhen ? liep von der vile lieben hæte ich gerne , es wær wole zît . wile si mînen dienest alsô vesticlîche versmâhen , waz mir danne kumberlîcher sorge in herzen lît ! neinâ , wünschet alle daz diu minne mir gelîche twinge ire herze , ire muot und al ire sinne ! ô|wê , liep , geschæhe daz , mir würde baz . hân ich ir gedienet tougenlîche her von kinde , wie wes sündet sich diu herzeliebe danne an mir ! hier bevore was ich vile baz der vröuweden ingesinde : dô liez mich diu minne leben nâch mînes herzen gire . mir mac liep noch lieplich ende machen , troeste mich ein heimelich gruoz , ein winken unde ein lachen . ô|wê , liep , geschæhe daz , mir würde baz . werden manne , ir sulet den tugentrîchen reinen wîben ûf genâde in dieneste gerne wesen undertân . nieman kan den liuten noch der werelte vrô belîben wan von liebes trôste , der sich es rehte wile entstân . nû ist mîn trôst von der vile lieben kleine . daz mac si mir wenden wole diu minniclîche aleine . ô|wê , liep , geschæhe daz , mir würde baz . minniclîchez lachen , wünniclîcher ougen blicke , brûne brâwe , liehte varwe ûf wengel , mundelrôt hât ein wîp : diu weget minnen kumber alsô dicke , daz ich lîde jâmers bin und dâ bî sende nôt . ach , genâde , vrouwe ! ich bin dîn eigen : dû solt mir nâch senenter leide ein vröuwedelîn erzeigen . ô|wê , liep , geschæhe daz , mir würde baz .