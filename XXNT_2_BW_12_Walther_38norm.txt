ob ich mich selben rüemen sol , sô bin ich des ein hüvischer man , daz ich sô manige unvuoge dole , sô wole als ich ez gerechen kan . ein klôsenære , ob er ez vertrüege ? ich wæne , er nein . hât er die stat , als ich si hân , bestüente in danne ein zörnelîn , ez würde unsanfte widertân , swie sanfte ich ez alsô læze sîn . daz und ouch mêr vertrage ich doch durch eteswaz . vrouwe , ir sint schoene und sint ouch wert , den zwein stêt wole genâde bî . waz schadet iu , daz man iuwer gert ? joch sint iedoch gedenke vrî . wân und wunsch , daz wolte ich allez ledic lâzen : hövischent mîne sinne dar , waz mac ich ez , geben|es iu mînen sanc ? des nement ir lîhte niender war , sô hân ich es doch vile hôhen danc . treit iuch mîn lop ze hove , daz ist mîn werdicheit . vrouwe , ir habent mir geseit alsô , swer mir beswære mînen muot , daz ich den mache wider vrô , er schame sich lîhte und werde guot . diu lêre , ob si mit triuwen sî , daz schîne an iu . ich vröuwe iuch , ir beswærent mich , des schament iuch , ob ich ez reden getar . lât iuwer wort niht velschen sich und werdent guot , sô habent ir wâr . vile guot sint ir , wan_daz ich guot von guote wile . vrouwe , ir hant ein werderez dach an iuch gesloufet , den reinen lîp , wan ich nie bezzer kleit gesach . ir sint ein wole bekleidet wîp : sîn und sælde sint gesteppet wole dâr in . getragene waz ich nie genam : dise næme ich als gerne ich lebe . der keiser würde ire spilman umbe alse wünniclîche gebe . dâ , keiser , spil ! nein , hêrre keiser , anderswâ !