urloup hât des sumers brehen , der wole was ze ruome , swaz mir leides ist geschehen , sît ich des êrsten bluomen under einer grüenen linden vlaht . der winter und sîn langiu naht diu ergetzent uns der bezzisten zît , swâ man bî liebe lange lît . wir hân die winterlangen naht mit vröuweden wole entvangen , ich und ein rîtær wole geslaht . sîn wille der ist ergangen . als wir ez nû beide hân gedâht , sô hât er ez an ein ende brâht mit maniger vröuwede und liebes vile . er ist , als in mîn herze wile . ich solte zürnen , hülfe ez niet , daz dû als lange wære . dô ich allernæhest von dir schiet , sît hâte ich grôze swære . betwungen was daz herze mîn , nû wile ez aber mit vröuweden sîn . habe ich dich gerne niht gesehen , sô müeze leide mir geschehen .