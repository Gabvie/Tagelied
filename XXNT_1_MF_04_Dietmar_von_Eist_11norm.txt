sich hât verwandelt diu zît , daz verstên ich bî der vogele singen : geswigen sint die nahtegal , si hânt gelân ire süezes klingen . unde valwet oben der walt . ienoch stêt daz herze mîn in ire gewalt , der ich den sumer gedienet hân . diu ist mîn vröuwede und al mîn liep , ich wile ir|es niemer abe gegân . ich muoz von rehten schulden hôhtragen daz herze und alle die sinne , sît mich der allerbezzeste man verholen in sînem herzen minne . er tuot mir grôzer sorgen rât . wie selten mich diu sicherheit gerûwen hât . ich wile im iemer stæte sîn . er kan wole grôzer arbeit gelônen nâch dem willen mîn . ich bin ein bote hêr gesant , vrouwe , ûf manige dîne güete . ein rîtær , der dich hât erwelt ûz al der werelte in sîn gemüete , er hiez dir klagen sîn ungemach , daz er ein senendez herze treit , sît er dich sach . im tuot sîn langez beiten wê , nû reden wir|ez an ein ende enzît , êr im sîn vröuwede gar zergê . der got der al die werelt geschaffen hât , der gebe der lieben noch die sinne , daz si mich mit armen umbevâhe und mich von rehtem herzen minne . mich dunkent an|der vrouwen guot , ich gewinne von ir decheiner niemer hôhen muot , sîn welle genâde enzît begân , diu sich dâ sündet an mir , und ich ir vile gedienet hân .