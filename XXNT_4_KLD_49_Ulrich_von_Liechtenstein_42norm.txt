vrouwe mîn , got gebe dir guoten morgen , guoten tac , vile vröuwede rîche naht . got behüetete dich vore al den sorgen , dâ von dîn lîp werde in trûren brâht . bis|dû vrô , sô bin ich hôhes muotes : mir ist ze hôhem muote niht sô guotes sô daz dû sîst herzenlîchen vrô . dû hâst ein liep liep vore allen dingen : daz ist mir als herzenliep sô dir : nâch des hulden wile ich iemer ringen . nie niht wart sô rehte liebes mir sô dîn lîp : des bringe ich dich wole inne . vrouwe , mînes herzen küninginne , tuot mir dîn lîp wole , sô bis|dû guot . liebiu vrouwe , liebest aller wîbe , dîn lîp ist mir in dem herzen mîn : sô ist dîn reinez herze in sînem lîbe : welichem sol ez denne nâher sîn ? des kan ich vore liebe niht bescheiden . ez ist uns sô rehte nâhen beiden , daz sîn unser ir|wederz nie vergaz . liep vore allem lîbe sô ist mir , vrouwe , dîn vile süezer minniclîcher lîp . an dem selben lîbe ich mîn liep schouwe : daz bis|dû , vile reine sælic wîp . mîn lîp treit dîn herze , daz in lêret tugende vile : des sît ir beidiu geêret . wole mich des daz ich iu dienen sol . guot wîp , ich wile dienen ritterlîche dir ûf den vile herzenlieben wân daz ich kome noch in daz himelrîche dâ nie mannes lîp wart in verlân . daz ist dîn herze , dâ dîn tugende , vrouwe , wahsent inne ûz der güete touwe . lâ mich dâr|în : ich tuon dir sanfte dâ . dar wile ich und niender anderswâr . kume ich dar , ez ist uns beiden vrum .