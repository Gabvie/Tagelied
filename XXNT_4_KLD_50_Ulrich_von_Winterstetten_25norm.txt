sumerlîchiu wünne zieret wole den grüenen plân . berc und tal sint bekleit . nâch dem touwe sunne meien disiu kleider sneit sunder wân überal . swer wile blâ rôtgrûne gel schouwen ûf dem anger in den ouwen , der sihet dâ wünnen vile . minne twinget mir den sin : wîplîche güete mîn gemüete zücket hin . swie vile meie bringet vröuweden und sîn liehten tage , doch trûr ich von der nôt , daz mich minne twinget und der liebe munt sô rôt . daz ist mîn klage sicherlîche . ich hân ir den muot erzeiget daz sich ire gebot neiget al mîn gire sunder wân . minne twinget mir den sin : wîplîche güete mîn gemüete zücket hin . mir ist wole ze muote , swenne ich die vile lieben sihe , alle zît durch daz jâr . diu vile reine güete tuot mich trûren , daz ist wâr . ich verjihe sunder strît : sô si tuot der nôt ungelîche sam ich trûre herziclîche , sô ist mîn muot vröuweden vrî . minne twinget mir den sin : wîplîche güete mîn gemüete zücket hin . liep , lâ liebe werben lieplîche zwischent mir und dir ! liep , lâ mich liep dir sîn ! lâ , liep , niht verderben liep und tuo dîn helfe schîn , vrouwe , mir minniclich ! ich bin ir sô gar gebunden , diu mich twinget , ze allen stunden , daz si mir nimet den sin : minne twinget mir den sin : wîplîche güete mîn gemüete zücket hin . zuht und alliu schoene hât mîn vrouwe , ach sælic wîp , wîplich scham ouch dâ bî . vürebaz ich sî kroene . si ist vore missewende vrî . lieber lîp , obe alsam .