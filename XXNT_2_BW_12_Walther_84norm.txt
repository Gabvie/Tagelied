vrouwe , vernemet durch got von mir diz mære : ich bin ein bote und sol iu sagen , ir sulet wenden einem rîtær swære , der si lange hât getragen . daz sol ich iu künden sô : ob ir in wellt vröuweden rîchen , sicherlîchen des wirdet manic herze vrô . vrouwe , en|lât iuch des sô niht verdriezen , ir en|gebet im hôhen muot . des müget ir und alle die wole geniezen , den ouch vröuwede sanfte tuot . dâ von wirdet sîn sin bereit , ob ir in ze vröuweden bringet , daz er singet iuwer êre und werdicheit . jâ mohte ich mich es an in niht wole gelâzen , daz er wole behuote sich . krumbe wege die gênt bî allen strâzen , dâ vore got behüetete mich . ich wile nâch dem rehten varn , ze leide im , der mich anders lêre . swar ich kêre , dâ müeze mich doch got bewarn ! vrouwe , sendet im ein hôchgemüete , sît an iu sîn vröuwede stât . er mac wole geniezen iuwer güete , sît diu tugent und êre hât . vrouwe , gebet im hôhen muot . wellt ir , sîn trûren ist verkêret , daz ez in lêret , daz er daz bezziste gerne tuot .