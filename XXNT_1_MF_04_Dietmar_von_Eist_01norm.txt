waz ist vür daz trûren guot , daz wîp nâch lieben manne hât ? gerne daz mîn herze erkante , wan ez sô betwungen stât . alsô redete ein vrouwe schoene . vile wole ich es an ein ende kome , wan diu huote . selten sîn vergezzen wirdet in mînem muote . genuoge jehent , daz grôziu stæte sî der bezzisten vrouwen trôst . des en|mac ich niht gelouben , sît mîn herze ist unerlôst . alsô redeten zwei geliebe , dô si von einander schieden . ouwê minne , der dîn ane mohte sîn , daz wæren sinne . sô al diu werelt ruowe hât , sô mac ich eine entslâfen niet . daz kumet von einer vrouwen schoene , der ich gerne wære liep . an der al mîn vröuwede stât . wie sol des iemer werden rât ? joch wæne ich sterben . wes lie si got mir armen manne ze kâle werden ?