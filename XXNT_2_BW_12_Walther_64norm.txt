dô der sumer komen was und die bluomen durch daz gras wünniclîchen sprungen , aldâ die vogele sungen , dô kom ich gegangen an einen anger langen . dâ ein lûter brunne entspranc , vore dem walde was sîn ganc , dâ diu nahtegale sanc . bî dem brunnen stuont ein boum , dâ gesach ich einen troum : ich was von der sunnen entwichen zuo dem brunnen , daz diu linde mære den küelen schaten bære . bî dem brunnen ich gesaz , mîner swære ich gar vergaz , schier entslief ich umbe daz . dô bedûhte mich zehant , wie mir dienten alliu lant , wie mîn sêle wære , ze himel âne swære , und wie der lîp solte gebâren , swie er wolte . dâ|ne was mir niht ze wê . got der waldes , swie|ez ergê , schoener troum en|wart nie mêr . gerne slief ich iemer dâ , wan ein unsæligiu krâ , diu begunde schrîen . daz alle krâ gediene , als ich in des gunne ! si nam mir michel wünne . von ir schrîen ich erschrac , wan_daz dâ niht steines lac , sô wære ez ire suontac . wan ein wunderaltez wîp diu getrôste mir den lîp . die begonde ich eiten , nû hât si mir bescheiden , waz der troum bediute . daz hoeret , lieben liute : zwêne und einer , daz sint drî , dannoch seite si mir dâ bî , daz mîn tûme ein vinger sî .