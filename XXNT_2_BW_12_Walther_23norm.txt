sô die bluomen ûz dem grase dringent , same si lache gegen der spileden sunnen , in einem meien an dem morgene vruo und diu kleinen vogellîn wole singent in ire bezzisten wîse , die si kunnen , waz wünne mac sich dâ genôzen zuo ? ez ist wole halp ein himelrîche . sulen wir sprechen , waz sich dem gelîche , sô sage ich , waz mir dicke baz in mînen ougen hât getân und tete ouch noch , gesehe ich daz . swâ ein edeliu schoene vrouwe reine , wole gekleit unde wole gebunden , durch kurzewîle zuo vile liuten gât , hovelîchen hôchgemuot , niht eine , umbe sehente ein wênic understunden , alsam der sunne gegen den sternen stât , - der meie bringe uns al sîn wunder , waz ist dâ sô wünniclîches under als ire vile minniclîcher lîp ? wir lâzen alle bluomen stân und kapfen an daz werde wîp . nû wole danne , wellt ir die wârheit schouwen , gên wir zuo des meien hôchgezîte ! der ist mit aller sîner krefte komen . sehet an in und sehet an wirde vrouwen , wederez dâ daz ander überstrîte . daz bezzer teil , daz hân ich mir genomen . ô|wê , der mich dâ welen hieze , daz ich daz eine durch daz ander lieze , obe ich ze rehte danne küre ? her meie , ir müezent merze sîn , êr ich mîne vrouwen dâ verlüre .