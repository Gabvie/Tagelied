genâde , vrouwe , mir alsô bescheidenlîche : lâ mich dir einer iemer leben . obe ich daz bræche , daz ich vürder strîche ! wan einez solt dû mir vergeben , daz maht dû mir ze kurzewîle erlouben gerne , die wîle unz ich dîn beiten sol . ich nenne|ez niht , ich meine jenez , dû weist ez wole . ich sage dir , wes ich angest hân : dâ vürhte ich , daz ich ez wider lerne . gewinne ich iemer liep , daz wile ich haben eine . mîn vriunt der minnet anderiu wîp . an allen guoten dingen hân ich wole gemeine , wan dâ man teilet vriundes lîp . sô ich in underwîlent gerne bî mir sehe , sô ist er von mir anderswâ . sît er dâ gerne sî , sô sî ouch iemer dâ . ez tuot sô manigem wîbe wê , daz mir dâ von niht wole geschehe . sî sælic wîp , si zürnet wider mich ze sêre , daz ich mich vriunde an manige stat . si gehiez mich nie geleben nâch ire lêre , swie jâmerlîche ich si es bat . waz hilfet mich , daz ich sî minne vore in allen ? si swîget iemer , als ich klage . wile si danne , daz ich anderen wîben widersage , sô lâze ir mîne rede nû ein wênic baz danne êr gevallen . ich wile dir jehen , daz dû mich dicke sêre bæte , und nam ich des vile kleine war . dô wisse ich wole , daz dû allenhalben alsô tæte , dâ von wart ich dir sô vremede gar . der mîn ze vriunde gêr wile er mich gewinnen , der lâze alle soliche unstæticheit . gemeine liep daz dunket mich gemeinez leit . nû sage , weist dû anders iht ? dâ von tar ich dich niht geminnen .