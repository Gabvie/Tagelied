wîchet umbe balde , sorge und angest , von der strâze , lât die wünne bernte vröuwede vür . ez en|zimet iu beiden ûf mîn triuwe niht ze mâze , swâ ir mit ir dringet an der türe . strîchet von dem lande , sam der winter von uns hin : lât die vröuwede mit dem sumer in . hôher muot ist her gewesen von uns lange ellende : wole uns des , er ist nû wider komen . nû sol unser swachez trûren haben gar ein ende , sît uns sorge und angest ist benomen . swer nû trûret , der|ist verzaget an guoten dingen gar : wünschet daz er niemer wole gevar . nieman kan mit trûren sîner nôt niht überwinden ; dâ von wile ich hôhes muotes sîn . man muoz mich in hôhem muote und ouch bî vröuweden vinden : alsô wile daz spilente herze mîn . mir|ne gestuont der muot sô hôhe nie bî mîner zît : wole ir diu mir hôchgemüete gît ! daz ist ein wîp diu wole ire wîpheit kan mit tugenden kroenen : ire wîplîcher muot ist wandels vrî . ich en|gesach nie wîbes lîp sô guoten noch sô schoenen : ir ist reines wîbes vuore bî . si ist ein vrouwe von geburt : sô ist ire süezer lîp von ire tugenden ein vile wîplich wîp . swer ire reinen süezen lîp mit mînen ougen sehe , den liez ich sô lieplîche schoene sehen , daz er ir vore allen wîben hôher êren jæhe . kunde er alse ich wîbes tugende spehen , sô muoste er von wârheit sprechen sehet , daz ist ein wîp der von rehte dienet ritters lîp .