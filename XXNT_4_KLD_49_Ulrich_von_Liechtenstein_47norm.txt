nû hilf , wîbes güete : mir ist nôt der helfe dîn . mir wile hôchgemüete sterben in dem herzen mîn . wîbes güete , dû bist guot : hilf daz iht verderbe jâmerlîche mîn hôher muot . swâ man saget mære daz mîn lîp gevangen lît , daz ist den vrouwen swære : wan den diene ich mîne zît . swelichiu wîplich güete hât , ich weiz wole , mîn kumber ir ze herzen nâhen gât . von swem mich verliesent guotiu wîp , der habe vür wâr , die schult si verkiesent niemer endelîchen gar . daz ist reht : ez ist alsô ; sît ich bin ire leides trûric unde ire êren vrô . mîner vrouwen güete unde ire lieplîche schoener lîp nert mir hôchgemüete : durch si êre ich alliu wîp . daz hât si verschuldet wole , daz ich durch ire êre allen vrouwen dienen sol . dem vile werden wîbe muoz man hôher tugende jehen . an ire süezen lîbe wart unwîpheit nie gesehen , si ist schoene , si ist guot , kiusche , blîde , stæte , zuhte rîche , wîplîche gemuot . Roetær denne ein rôse ist ire munt süeze unde heiz . si ist mit zühten lôse ( schoener wîp ich niender weiz ) , brûn ire brâwe , wizze ire lîp . von gebürte ein vrouwe ist si , und von tugenden wîp . kiuschlich smielen lachen kan ire kleinverrôter munt , sie kan süeze machen ire gebærde ze aller stunt . ire munt unde ir ougen lîhte , sô mich diu an lachent , hôhes muotes man mich sihet .