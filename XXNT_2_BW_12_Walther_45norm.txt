daz ich dich sô selten grüeze , vrouwe , daz ist gar âne alle missetât . ich wile , daz wole zürnen müeze liep mit liebe , swaz von vriundes herzen gât . niene trûre dû , wis vrô ! sanfte zürnen , sêre süenen , daz|is der minnen reht : diu herzeliebe wile alsô . ich en|gesach nie tage sô slîchen , sô die mîne tuont . ich wart in allez nâch . wesse ich , war si wolten strîchen ! mich nimet iemer wunder , wes en sî sô gâch . si mügen von mir komen zuo dem , der ir niht sô schône pfliget als ich ; sô lâzen si denne schînen , ob si wizzen , weme . dû solt eine rede vermîden , vrouwe , daz gezimet den dînen güeten wole . spriches|dû|ez , ich wolte|ez nîden , daz die boesen sprechent , sô man lônen sol : hæte er saeld, ich tet im guot . er ist selp unsælic , der daz gerne sprichet unde niemer diu gelîche tuot .