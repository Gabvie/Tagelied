lange swîgen des hâte ich gedâht : nû muoz ich singen aber alse êr dâr zuo habent mich guote liute brâht , die mügen mir wole gebieten mêr . ich sol singen unde sagen , und swes si gerne , daz sol ich tuon : sô sulen si mînen kumber klagen . hoeret wunder , wie mir ist geschehen von mîn selbes arbeit . mich en|wil ein wîp niht an gesehen , die brâhte ich in die werdicheit , daz ire muot sô hôhe stât . Jon weiz si niht , swenne ich mîn singen lâze , daz ire lop zergât ? hêrre , waz si vluoche lîden sol , swenne ich nû lâze mînen sanc ! alle , die nû lobent , daz weiz ich wole , die scheltent denne âne mînen danc . tûsent herzen wurden vrô von ire genâden , des entgeltent si lîhte , scheide ich mich von ir alsô . sô mich dûhte , daz si wære guot , wer was ir bezzer dô danne ich ? daz ist ein ende : swaz si mir getuot , sô mac si wole verwænen sich . nimet si mich von dirre nôt , ire leben hât mînes lebenes êre ; stirbet si mich , sô ist si tôt . solte ich in ire dieneste werden alt , die wîle junget si niht vile . sô ist mîn hâr vile lîhte alsô gestalt , daz si einen jungen danne wile . sô helfe iu got , hêrre junger man , sô rechet mich und gânt ir alten hût mit sumerlaten an !