ô|wê , hovelîchez singen , daz dich ungevüege dô|ne solten ie ze hove verdringen ! daz die schiere got gehoene ! ouwê , daz dîn wirde alsô geliget ! des sint alle dîne vriunde unvrô . daz muoz eht alsô sîn , nû sî alsô : vrô unvüege , ir habet gesiget . der uns vröuwede wider bræhte , diu rede und gevüege wære , hei , wie wole man des gedæhte , swâ man von im seite mære ! ez wære ein vile hovelîcher muot , des ich iemer gerne wünschen sol . vrouwen unde hêrren zæme ez wole , ô|wê , daz ez nieman tuot ! die daz rehte singen stoerent , der ist ungelîche mære danne die ez gerne hoerent . doch volge ich der alten lêre . ich en|wile niht werben zuo der müle , dâ der stein sô riuweschent umbe gât und daz rât sô manige unwîse hât . merkent , wer dâ harpfen sule . die sô vrevellîchen schallent , der muoz ich vore zorne lachen , daz si in selben wole gevallent mit alsô ungevüegen sachen . die tuont sam die vrosche in einem sê , den ire schrîen sô wole behaget , daz diu nahtegal dâ von verzaget , sô si gerne sünge mêr . der ungevüege swîgen hieze - waz man danne voge vünte ! - und si von den bürgen stieze , daz unvuoge dâ verswünde ! wurden ir die edelen habe benomen , daz wære allez nâch dem willen mîn . bî den gebûren lieze ich si wole sîn , dannen ist si her bekomen .