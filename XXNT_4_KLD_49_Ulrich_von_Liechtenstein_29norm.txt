sumervar ist nû gar heide velt anger walt , hier und dâ wîz rot blâ gelw , brûn , grüene , wole gestalt . wünniclich , vröuweden rîche ist gar swaz diu erde treit . sælic man , swer sô kan dienen daz sîn arbeit im liebe leit . swem got gît daz er lît liebe , der mac wole sîn sunder leit . im ist bereit ze aller zît meienschîn . im ist wole , swanne er sol spilen der minne vröuweden spil . vröuweden leben kan wole geben werdiu minne swem si wile : si hât sîn vile . swem ein wîp sînen lîp minniclich umbevâhet , ob der niht sælden jihet , daz ist grôz missetât , im ist geschehen , wile er ez jehen , dâ von im wirdet trûren kranc sunder meil ist sîn heil , swem von linden armen blanc wirdet umbevanc . sælden hort ist ein wort daz ein kus în gegît , sô ire spil minne wile spilen und liep liebe lît . ob dâ iht ougen lîhte lieplîche sehen einander an ? jâ vür wâr , dâ wirdet gar minniclîchen wole getân swaz ieman kan . minnen solt wirdet geholet volliclîche dâ ein man unde ein wîp umbe ire lîp lâzent vier arme gân , decke blôz . vröuwede grôz wirdet dâ beidenthalben kunt . ob dâ niht mêr geschihet , kleinvelhitzerer munt wirdet minnen wunt , dâr nâch gesunt .