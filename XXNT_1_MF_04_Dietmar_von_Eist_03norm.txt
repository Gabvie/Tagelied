â|hî , nû kumet uns diu zît , der kleinen vogellîne sanc . ez grüenet wole diu linde breit , zergangen ist der winter lanc . nû sihet man bluomen wole getân , an der heide vebent si ire schîn . des wirdet vile manic herze vrô , des selben troestet sich daz mîn . ich bin dir lange holt gewesen , vrouwe biderbe unde guot . vile wole ich daz bestatet hân ! dû hâst getiuret mînen muot . swaz ich dîn bezzer worden sî , ze heile müeze ez mir ergân . machest dû daz ende guot , sô hâst dû ez allez wole|getân . man sol die biderben und die guoten ze allen zîten haben liep . swer sich gerüemet alze vile , der kan der bezzisten mâze niet . joch sol ez niemer hövischer man gemachen allen wîben guot . er ist sîn selbes meister niht , swer sîn alze vile getuot . ûf der linden obene dâ sanc ein kleinez vogellîn . vore dem walde wart ez lût . dô huop sich aber daz herze mîn an eine stat , dâ ez êr dâ was . ich sach dâ roesebluomen stân , die manent mich der gedanke vile , die ich hin ze einer vrouwen hân . ez dunket mich wole tûsent jâr , daz ich an liebes arme lac . sundert âne mîne schulde vremedet er mich manigen tac . sît ich bluomen niht en|sach noch en|hôrte der vogel sanc , sît was mir mîn vröuwede kurz und ouch der jâmer alze|lanc .