warnet iuch gar , junge und alte , gein dem winter : des ist zît . nieman blôzer vore im halte : er slehet tiefe wunden wît . lât die schilde stille ligen , sît iu selben kleider milte : sô müget ir im an gesigen . ich wile iuch des bezzisten wîsen wellt ir vore im sîn behuot , sô sulet ir diu hiuser spîsen : gein im ist iu niht sô guot , swer mit witzen nû niht vert , sît er wile diu hûs besitzen , der ist von im unernert . vüre sîn stürmen , vür sîn slîchen , vür sîn ungevüege drouwe , sulen wir in die stûben wîchen , dâ mit wîben wesen vrô . wîbes güete daz ist ein dach , daz man nie vür ungemüete alsô guotes niht gesach . aller guoten wîbe güete müeze iemer vröuweden pflegen . vore ire zürnen mich behüetete got : daz ist mîn morgensegen . guotes wîbes wirdicheit ist vür wâr gar mînes lîbes hôhester trôst vür senentiu leit . mînes herzen vröuweden lêre ist ein süezer wîbes lîp . diu ist mîn trôst vür herzensêre . si ist vür wâr ein wîplich wîp unde ein vrouwe maniger tugent . swanne ich in ire ougen schouwe mich , sô blüejet mir vröuweden jugent .