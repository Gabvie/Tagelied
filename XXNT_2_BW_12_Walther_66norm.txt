stæte ist ein angest und ein nôt , ich en|weiz niht , ob si êre sî : si gît michel ungemach . sît_daz diu liebe mir gebôt , daz ich stæte wære bî waz mir leides sît geschach ! lât mich ledic , liebe mîn vrouwe stæte ! wan ob ich si es iemer bæte , sô ist si stæter vile danne ich . ich muoz von mîner stete sîn verloren , diu liebe en|underwinte ir sich . wer sol dem des wizzen danc , dem von stete liep geschihet , nimet der stete gerne war ? dem an stete nie gelanc , ob man den in stete sihet , sehet , des stæte ist lûter gar . alsô habe ich stæte her gerungen , noch en|ist mir leider niht gelungen . daz wende , sælic vrouwe mîn , daz ich der valschen ungetriuwen spot von mîner stete iht müeze sîn . hæte ich niht mîner vröuweden teil an dich , herzeliep , geleit , sô möhte es wole werden rât . sît nû mîn vröuwede und al mîn heil , dâr zuo al mîn werdicheit , niht wan an dir eine stat : solte ich danne mîn herze von dir scheiden , sô muoste ich mir selben leiten . daz wære mir niht guot getân . doch solt dû gedenken , sælic wîp , daz ich nû lange kumber hân . vrouwe , ich weiz wole dînen muot , daz dû gerne stæte bist , daz habe ich bevunden wole . jâ hât dich vile wole behuot der vile reine wîbes list , der guotiu wîp behüeten sol . alsus vröuwet mich dîn sælde und ouch dîn êre , und en|hân niht vröuwede mêre . nû sprich , bin ich dâr an gewert ? dû solt mich , vrouwe , des geniezen lâzen , daz ich sô rehte hân gegert .