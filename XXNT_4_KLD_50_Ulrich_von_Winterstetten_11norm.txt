ez ist niht lanc daz ich mit einer minniclîchen vrouwen begunde hövischer klaffen vile , die ich von herzen minne . ich sprach lâzent iuwer tugent an mir und iuwer güete schouwen . ich bin|ez der iu dâ dienen wile in muote und in dem sinne . an worten unde an werken hant ir mîn gewalt . iuwer tugent manicvalt sol mich des geniezen lâzen daz ich iuch vore allen vrouwen in dem herzen hân . ich bin iu holt , ir sint mîn golt , mîn hort , mîn edel gesteine . ûfen sêle und ûfen lîbe und dâr zuo ûf alliu wîp ahte ich gein iu sicherlîchen kleine . si sprach die rede hant ir wole tûsent vrouwen êr gekündet ; ir wænet lîhte toeren mich , ir sint ein lügenære . der ir dâ singent unde iu hât daz herze gar entzündet , diu ist iu lieber vile danne ich : mir ist iuwer klaffe unmære . ir wænet daz ich sî der mære ein gegöchelîn . afte einander danne mîn ( ich erkenne si vile wole ) , diu iu dicke tuot daz herze in leide jâmers vol . ir geouchvolt , der sint ir holt und ahtet si vile kleine ûfen iuwern toerischen lîp , wan si ist gar ein biderbe wîp : iuwer minne ist allenthalben gemeine . dô swuor ich manigen eit , si wære diu der ich dâ singe und sprach ir sulent mich schelten niht , wan ich bin iuwer eigen . ich bin iu herziclîchen holt , swie mir dâr an gelinge . swaz iemer mir dâ von geschihet , ich wile iu dienest erzeigen , wan in gesach ûf erde nie sô reine vruht . schoene und alle wîplich zuht hât got selbe an iuch geleit , swie daz ir mir nû ein teil der zühte hant verseit . ich bin iu holt , ir sint mîn golt , mîn hort , mîn edel gesteine . ûfen sêle und ûfen lîbe und dâr zuo ûf alliu wîp ahte ich gein iu sicherlîchen kleine . si sprach ir soltent vrouwen loben dâ man iu baz geloubet und iuwern dienest bieten dar dâ man iuch dienestes bete . ich weiz wole wâ si wonet diu iuch der sinne gar beroubet : dâ nimet man iuwer kleine war , si jihet ir sint unstæte . ein biderbe wîp mac an iu werwort vinden wole : dâ von man iuch schiuhen sol . ir hant ungetriuwen muot , dâ von iu diu minniclîche unminniclîchen tuot . ir geouchvolt , der sint ir holt und ahtet si vile kleine ûfen iuwern toerischen lîp , wan si ist gar ein biderbe wîp : iuwer minne ist allenthalben gemeine . ich sprach vile liebiu vrouwe mîn , nû troestent mir die sinne . si sprach ir sulent von hinnen gân : wie lange wellet ir ez trîben ? solte ich vür vremeden kumber sîn gein iu ein troestærinne , des müeste ich iemer laster hân gein allen guoten wîben . jâ en|bin ich ez niht durch die ir lîdent selken pîn . ich sprach jâ ir , vrouwe mîn . si sprach daz ist rehte erlogen : ire hant jenent her dâ mite vile manic wîp betrogen . nû|ne sagent mir niht waz iu geschihet , wan ich geloube iu kleine . iuwer trügehafter lîp hât betrogen manic wîp . alsus schiet von mir diu süeze reine .