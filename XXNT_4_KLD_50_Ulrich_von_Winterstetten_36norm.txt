komen ist der winter kalt , wâfene der leide , der uns twinget bluomen unde klê . loubes hât er vile gevalt : ich was ûf der heide , dâ sihet man den rîfen und den snê . wê mir , wê , wes vröuwe ich mich daz ich aber singe ? hæte ich sinne , sô swîge ich ; wan_daz mich gedinge vröuwet , sô|ne gesünge ich niemer mêr . hundert wundert wâ si sî : in dem muote ist mir diu güete stæticlîchen bî . wer gesach ie schoener wîp oder baz geschaffen danne als ich si ze einem mâle sach ? ire vile minniclîcher lîp huop gein mir sîn klaffen . hoeret wie diu tugentrîche sprach . ach und ach , wie tump ir sît , wellt ir|ez iemer trîben : iuwer dienest niht vröuwede gît hôchgemuoten wîben . gât , ir tuot uns michel ungemach . hundert wundert wâ si sî : in dem muote ist mir diu güete stæticlîchen bî . dô diu rede ergienc alsus , mir begunde leiten , wan mir was ire hulde gar verseit . ich sprach solte ich âne kus hinnen von iu scheiden ? si sprach lôse , er|ne weiz , wes ars er treit ! mir ist leit daz iemer man sol dâr an gedenken oder der niht vüegen kan : jâ liez ich in henken nû ê_daz er ruorte an mîn kleit . hundert wundert wâ si sî : in dem muote ist mir diu güete stæticlîchen bî .