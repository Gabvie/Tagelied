der sumer mit gewalte hât bekleidet walt und ouwe . der anger wole geblüemet stât in süezem meientouwe . diu heide breit hât gruoniu kleit an sich geleit , ist mir geseit , in wünniclîcher schouwe . mîn vrouwe ist guot , swie si doch tuot mich ungemuot . mîn ungemüete ist gar ze grôz , als ich iuch wile bescheiden . ich stên ire helfe leider blôz diu mich in senden leiten mit vremeder tât âne allen rât , swie|ez mir ergât , nû lange hât als einen wilden heiden . mîn vrouwe ist guot , swie si doch tuot mich ungemuot . ich lobe ire kiusche und ouch ire lîp , ire schoene und ire gebæren , ich en|sach nie minniclîcher wîp bî allen mînen jâren . swie daz mich nie ire lop vervie , doch sanc ich ez iedort unde hier swâ ie die bezzisten wâren . mîn vrouwe ist guot , swie si doch tuot mich ungemuot . sol ich niht herzeliep bejagen noch hôhe vröuwede erwerben , sô mac ich doch von schulden klagen und muoz von leide ersterben . kumet ire gerich sô grimmiclîche als über mich , sô scham si sich , sol ich alsus verderben . mîn vrouwe ist guot , swie si doch tuot mich ungemuot . mich bant ir liehter ougen blic und wile mich niht entbinden . ich want mich in ire minne strîc und kan mich niht entwinden . sus wart ich wunt ze|der selben stunt . hei rôter munt , nû tuo mir kunt , sul ich genâde vinden ? mîn vrouwe ist guot , swie si doch tuot mich ungemuot .