ein man verbiutet ein spil âne pfliht , des im nieman wole gevolgen mac . er jihet , wenne sîn ouge ein wîp ersihet , si sî sîn ôsterlîcher tac . wie wære uns andern liuten sô geschehen , solten wir im alle sînes willen jehen ? ich bin der eine , der ez versprechen muoz : bezzer wære mîner vrouwen senfter gruoz . dâ ist mates buoz . ich bin ein wîp dâ her gewesen sô stæte an êren und ouch alsô wole gemuot : ich trûwe ouch noch vile wole genesen , daz mit solichem stêlne nieman keinen schaden tuot . swer aber küssen hier ze mir gewinnen wile , der werbe ez mit vuoge und ander spile . ist , daz ez im wirdet iesâ , er muoz sîn iemer sîn mîn diep und habe im|ez dâ und lege ez anderswâ .