ich lebete ie nâch der liute sage , wan_daz si niht gelîche jehent . alse ich ein hôhez herze trage und si mich wolegemuoten sehent , daz hazzet einer sêre , der ander jihet , mir sî vröuwede ein êre . nû weiz ich , weme ich volgen sol . hæte ich wîsheit unde sin , sô tæte ich gerne wole . ich hoere im maniger êren jehen , der mir ein teil gedienet hât . der ieman sîn herze kan gesehen , an des genâde suoche ich rât , daz er mir daz rehte erscheine . nû vürhte aber ich , daz er ez mit valsche meine . tet er mir noch den willen schîn , hæte ich iht liebers danne den lîp , des muoz|er hêrre sîn ! ist daz mich dienest helfen sol , als ez doch manigen hât getân , sô gewinnet mir ire hulde wole ein wille , den ich hiute hân . der riet mir , daz ich ir bæte , und zurnte aber si , daz ich ez dannoch tæte . nû wile ich ez tuon , swaz mir geschihet . ein reiniu wîse sælic wîp , der lâze ich sô lîhte niht . wie kumet , daz ich sô wole verstân ire rede und sî der mîner niht , und ich doch grôzer swære hân , wan_daz man mich vrô dâr|under sihet ? ein ander man ez lieze : nû volge aber ich , swie ich es niht genieze . swaz ich dâr umbe swere trage , dâ en|spriche ich niemer übel zuo , wan sô vile , daz ich ez klage .