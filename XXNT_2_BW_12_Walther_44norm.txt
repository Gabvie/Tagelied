saget mir ieman , waz ist minne ? weiz ich des ein teil , sô weste ich es gerne mêr . der sich baz denne ich versinne , der berihte mich , durch waz sie tuot sô wê . minne ist minne , tuot sie wole ; tuot sie wê , sô heizet sie niht rehte minnen . sus en|weiz ich , wie sie denne heizen sol . ob ich rehte râten kunne , waz die minne sî , sô sprechet denne jâ . minne ist zweier herzen wünne : teilent sie gelîche , sô ist die minne dâ . sol sie aber ungeteilet sîn , sô en|kan sie ein herze aleine niht enthalten . ô|wê , woltes|dû mir helfen , vrouwe mîn ! vrouwe , ich trage ein teil zuo swære , wellest dû mir helfen , sô hilf an der zît . sî aber ich dir gar unmære , daz sprich endiclîche , sô lâze ich den strît und bin von dir ein ledic man . dû solt aber einez rehte wizzen , vrouwe , daz dich lützel ieman baz geloben kan . ich wile alsô singen iemer , daz sie danne sprechen : er en|sanc nie baz . des en|gedankes|dû mir niemer ! daz verwîz ich dir allrêrest , sô denne daz . weist|dû , wie sie wünschen dir ? daz sie sælic sî , durch die man uns sus singet ! sich , vrouwe , den gemeinen wunsch hâs|dû ouch von mir ! kan mîn vrouwe süeze siuren ? wænet sie , daz ich ir liep gebe umbe leit ? solte ich sie dâr umbe tiuren , daz si sich kêre an mîn unwerdicheit ? sô kunde ich unrehte spehen . wê , waz rede ich ôrloesær und ougen ane ? swen die minne blendet , wie mac der gesehen ?