ist iht mêre schoenes sprach ein altez wîp , danne des der schenke singet ? daz ist ein wunder grôz . wê mir dises getuones daz mir durch den lîp und durch diu ôren dringet : des mich ie verdrôz ; wan si gelfent sînen sanc tac unde naht in dirre gazzen , unde ist er doch hövischem sange niht geslaht : man sol in hazzen . daz erhôrte ich sâ : alter hiute wagen , des bist dû sô grâe . hoerâ , sprach diu junge , wes bist im gehaz ? durch got mich des bescheide , liebez müeterlîn , ob|er iht guotes sünge , wen beswæret daz ? jâ tuot er nieman leide : er muoz vroelich sîn . dâ wolte er dich vernement mir genomen hân an mînem bette . kumet der übel tiuvel hêr , ich wile dich lâzen , êr dazz|ich dich retten . daz erhôrte ich sâ : alter hiute wagen , des bist dû sô grâe . liebiu muoter schoene sprach daz magedîn , dû solt dich baz bedenken , er|ist unschuldic dâr|an . niht sô rehte hoene , liebe , lâz ez sîn . dû zürnest an den schenken der dâ singen kan . ûf mîn triuwe , ez was im ûz der mâze leit : ez tete sîn bruoder . diu alte sprach ir keiner hât bescheidenheit , und wære ein vuoder . daz erhôrte ich sâ : alter hiute wagen , des bist dû sô grâe . dû gestânt den liuten umbe ire tôrheit bî , sô sprach der megede muoter , dû bist missevarn , waz sol ez bediuten ? dû bist alze vrî . dû minnest nieman guoter , vile unsælic barn . wænest dir der schenke gebe sînen sanc den er dâ singet ? dû bist niht diu schoeneste diu in ie betwanc alde noch bedwinget . daz erhôrte ich sâ : alter hiute wagen , des bist dû sô grâe . si begunde singen hovelîche ein liet ûz rôseroetem munde , diu vile stolze maget . si lie suoze erklingen , daz von sorgen schiet , ein liet daz si wole kunde : si was unverzaget . ô|wê sprach diu muoter , wes hâst dû gedâht ? dû wilt von hinnen : schenken lieder hant dich ûz den sinnen brâht : dû wilt entrinnen . si sprach muoter , jâ , ich wile in die erne oder anderswâ .