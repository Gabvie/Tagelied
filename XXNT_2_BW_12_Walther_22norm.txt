die hêrren jehent , wan sulen den vrouwen wizzen , daz diu werelt sô stê . si sehent niht vroelîche ûf als êr , si wellent alze nider schouwen . ich habe ouch die rede gehoeret : si sprechent , daz in vröuwede stoeret , sî sîn mêr danne halbe verzaget beidiu lîbes unde guotes , nieman helfe in hôhes muotes . wer sol rihten ? hier ist geklaget . mîn vrouwe wile ze schadelîche schimpfen , ich habe ûz gelobet . si tumbet , obe si niht en|tobet , jô|ne wart ich lobes noch nie sô rîche : torste ich vore den wandelbæren , sô lobete ich die ze lobenne wæren , dises en|haben decheinen muot . ich en|gelobe si niemer alle , swie ez den lôsen missevalle , si en|werden alle guot . ich weiz si , diu daz niht en|nîdet , daz man nennet reiniu wîp . sô rehte reine sô ist ire lîp , daz si der guoten lop wole lîdet . er en|gap ir niht ze kleine , der si geschuof schoene unde reine . der diu zwei ze|semene slôz , wie gevuoge er kunde sliezen ! er solte iemer bilede giezen , der daz selbe bilede gôz . sich krenkent vrouwen unde pfaffen , daz si sich niht scheiden lâzent . die den verschampften bî gestânt , die wellent lîhte ouch mit in schaffen . tuo wê , daz zwêne alse edele namen mit den schamelôsen werbent ! sicherlîche si verderbent , si en|wellen es sich erschamen .