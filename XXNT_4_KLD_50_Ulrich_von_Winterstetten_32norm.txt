sumer zieret heide und anger und den walt ; dâ von manic herze balt den lîp kumieret . man mac schouwen wole bekleidet berc und tal ; dâ gehoert man die nahtegal und in den ouwen . hier genüeret sich al diu werelt gemeine . dâ bî kleine ist mîn vröuwede ze aller zît , sît_daz mir niht trôstes gît diu süeze reine . si ist vore valsche wole behuot , diu mich singen tuot . der ich singe unde ouch vile gedienet hân diu wile sich des niht entstân wâr nâch ich ringe : nâch ire hulden ringe ich alle mîne tage alsô daz ich sorge trage , die muoz ich dulten , biz_daz ich noch lieben trôst gewinne von ire minne : mir sorge gar ein troum . sus trage ich den jâmers soum in mînem sinne . si ist vore valsche wole behuot , diu mich singen tuot . lieplîche lachen , liehten ougen , rôter munt schaffent hundertttûsent stunt mîn herze erkrâchen . guot gebæren , dâ bî wole gestalten lîp hât daz minniclîche wîp diu mîn kan varen . si ist der wunsch ûf erden sicherlîche . vröuweden|rîche ist si , doch mit rehter zuht . ich en|weiz niender wîbes vruht diu ir gelîche . si ist vore valsche wole behuot , diu mich singen tuot . ze einem mâle schôz ire minniclîcher schîn in daz senente herze mîn ire minne strâle , die ich tumber iemer si|dunte bî mir truoc , alsô daz ich es nie gewuoc , den grôzen kumber trage ich unde ouch ander klage swære , biz ein mære mir von der vile lieben kumet daz mich baz ze vröuweden vrümete diu sældenbære . si ist vore valsche wole behuot , diu mich singen tuot . dô ire ougen santen mir ire lôsen blic , sâ zehant diu minne ire stric warf an mich tougen . guotlich grüezen wart mir an der selben stunt : sît was ie mîn herze wunt von der vile süezen . si hât mir den stric noch niht entbunden und die wunden ungeheilet , wê mir , wê ! dâ von sorge ich , wie|ez ergê , ze manigen stunden . si ist vore valsche wole behuot , diu mich singen tuot .