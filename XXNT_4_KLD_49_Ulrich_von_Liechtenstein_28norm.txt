in dem luftesen meien , sô der walt gekleidet stât , sô sihet man sich schône zweien allez daz iht liebes hât , unde ist mit einander vrô . daz ist reht : diu zît wile sô . swâ sich liep ze liebe zweiet , hôhen muot diu liebe gît . in der beider herzen mæjet ez mit vröuweden alle zît . trûrenes wile diu liebe niht , swâ man liep bî liebe sihet . swâ zwei liep einander meinent herzenlîchen âne wanc und sich beidiu sô vereinent daz ire liebe ist âne kranc , diu hât got zesamene gegeben ûf ein wünniclîchez leben . stætiu liebe heizet minne . liebe , minne , ist alein : die kan ich in mînem sinne niht gemachen wole zuo zwein . liebe muoz mir minne sîn iemer in dem herzen mîn . swâ ein stætez herze vindet stæte liebe , stæten muot , dâ von al sîn trûren swindet . stætiu liebe ist alsô guot daz si stæte vröuwede gît stæten herzen alle zît . mohte ich stæte liebe vinden der wolte ich sô stæte sîn , daz ich dâ mit überwinden wolte gar die sorge mîn . stæter liebe wile ich gerne und unstæte gar verbern .