vrouwe wellt , ir sulet dem wirte sagen , daz ich im gar vergolten habe , mîn grôzeste gülte ist abe geslagen , daz er mich von dem brieve schabe . swer im iht sol , der mac wole sorgen , êr ich im lange schuldic wære , ich wolte ez ze einem juden borgen . er swîget unz an einen tac , sô wile er danne ein wette hân , sô jener niht vergelten mac . Walther , dû zürnest âne nôt , dû solt bî mir belîben hier . gedenke , waz ich dir êren bôt , waz ich dir dînes willen lie , als dicke dû mich sêre bæte . mir was vile inniclîche leit , daz dû|ez ie sô selten tæte . bedenke dich , dîn leben ist guot . sô dû mir rehte widersagest , sô|ne wirdest dû niemer wole gemuot . vrouwe wellt , ich hân ze vile gesogen , ich wile entwonen , des ist zît . dîn zart hât mich vile nâch betrogen , wande er vile süezer vröuweden gît . dô ich dich gesach reht under ougen , dô was dîn schouwen wunderlich lobe sunder lougen . doch was der schanden alse vile , dô ich dîn hinden wart gewar , daz ich dich iemer schelten wile . sît ich dich niht erwenden mac , sô tuo doch ein dinc , des ich ger . gedenke an manigen liehten tac und sich doch underwîlent her , niuwan sô dich der zît betrâge . daz tet ich wunderlîchen gerne , wan_daz ich vürhte dîne lâge , vore der sich nieman kan bewarn . got gebe iu , vrouwe , guote naht . ich wile ze herberge varn .