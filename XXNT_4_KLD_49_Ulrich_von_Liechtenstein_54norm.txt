wizzet alle daz ich kan guoten wîben in diu herzen sehen . swaz ire lîp hât kleider an , dâr durch kan ich alle ire tugende spehen . hât ein vrouwe missetât iener in ire herzen schrîn , die tuont mir bekant diu ougen mîn . maniger vrouwen schoene sihet , der doch nimet ire güete kleine war . der en|bin ich einer niht : ich kan alle ire tugende merken gar . sol den vrouwen ieman wole sprechen , daz sol tuon mîn munt : wan mir sint ire guote wunder kunt . mir sint alle ire tugende gar unde ire güete volliclîche bekant : dâ von hân ich drîzic jâr in ire dieneste ritterlîche verswant . hân ich iener missetân gein den guoten , daz ist mir leit : des bin ich ze buoze in vile bereit . wie ich in ire herzen grunde alle ire tugende sundert müge sehen , daz wile ich iu machen kunt sô daz ir der wârheit müezet jehen . mit gedanken ich ir sît unde ire muot betrahte gar ; dâ mit ich ir heimelich alle ervar . swaz ein vrouwe tugende hât , diu muoz ûz ire herzen grande gân , sam daz saf ûz wurzen gât in vile manige bluomen wolegetân . diu wîpheit muoz sîn getriuwe : dâ von êret vrouwen lîp daz swâ man si nennet wîplich wîp . ich hân mîner vrouwen lîp unde ire herze vunden wandels vrî . ich gesach nie wîplich wîp dâr sô hôhe tugende wæren bî . in ire herzen kan mîn sin niht ervinden noch erspehen , wan des man ir muoz vüre tugende jehen . dô ich êrst ire rede vernam unde ich in ire reinez herze sach , dâ vant ich zuht , wîplich schame . dâ von jihe ich noch des ich dô jach , daz mir wîp geviel nie baz . sie ist kiusche , stæte , guot , schoene , hôch geboren , wîplich gemuot .