swie gerne ich wære gar vröuwedenbære sô en|lât mich swære klagete ein maget . die manne sint schulen : wer kan si ervüllen , die vûlen güllen gar verzaget ? würbe ein junc man umbe ein wîp , swâ si daz hôrten , an allen orten mit boesen worten si ez gar zerstôrten : got schende ire lîp ! si sprach mich wundert daz under hundert niht ûz besundert ist ein man der wîbes êre nâch zühte lêre mit willen mêre , nû sehet an , si sint endelich alsamet bî wîben swære : die luoderære sint rûmesære und uns gevære und gar verschamet . hier vore gap minne vröuwede gewinnen dem mannes sinne durch daz jâr . swer si nû suochet alde ir geruochet , der ist vervluochet : daz ist wâr . ez ist ein argez minnerlîn jehent nû die jungen , die hier vore sungen , nâch êren rungen , die sint verdrungen : des ist worden schîn .