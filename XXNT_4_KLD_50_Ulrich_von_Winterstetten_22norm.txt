winter , dîn gewalt selwet bluomen manicvalt ( diu zît ist alsô gestalt ) und diu vogellîn lîdent aber grôzen pîn , ire schal muoz geswigen sîn . man mac schouwen an den ouwen , dâ lît nû der snê , dâ man bluomen brach . ûf der heide stênt mit leide si nû jârlanc mêr . daz ist mîn ungemach . wes habe ich gedinge , sol mîn singen mir niht bringen vröuwederîche gelinge ? winter und der snê tuot mir niht sô rehte wê : sorgen habe ich dannoch mêr . swes mîn herze gert , des bin ich noch niht gewert : ez ist unnâher danne vert . diu vile guote mînem muote sus hât an gesiget , daz ich bin unvrô .