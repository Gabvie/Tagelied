selpwahsen kint , dû bist ze krump , sît nieman dich gerihten mac - dû bist dem besmen leider alze grôz , den swerten alze kleine - , nû slâf unde habe gemach . ich hân mich selben des ze tump , daz ich dich ie sô hôhe wac . ich barc dîn ungevüege in vriundes schôz , dîn leit bant ich ze beine , mînen rügge ich nâch dir brach . nû sî dîn schuole meisterlôs an mîner stat , ich en|kan dir niht . kan ez einander baz , mir ist liep , swaz liebes dir dâ von geschihet . doch weiz ich wole , swâ sîn gewalt ein ende hât , dâ stêt sîn kunst nâch sunder obedach . diu minne lât sich nennen dâ , dar si doch niemer komen wile . si ist den tôren in dem munde zam und in dem herzen wilde . nû hüetet ir iuch , reinen wîp . vore kinden bergent iuwer jâ , sô en|wirdet ez niht ein kindes spil . minne und kintheit sint einander gram . vile dicke in schoenem bilede sihet man leider valschen lîp . ir sulet êr spehen , wâr umbe , wie , wenne und wâ , rehte unde weme ir iuwer minniclîchez jâ sô teilet mite , daz ez gezeme . sich , minne , sich , swer alsô spehe , der sî dîn kint , sô wîp , sô man , die andern dô vertrîp . ich was durch wunder ûz gevarn , dô vant ich wunderlîchiu dinc . ich vant die stüele leider lære stân , dâ wîsheit , adel und alter gewalticlîche sâzen êr hilf , vrouwe maget , hilf , megede barn , den drîn noch wider in den rinc , lâ si niht lange ire sedeles irre gân . ire kumber manicvalter der tuot mir von herzen wê . ez hât der tumbe rîche nû ir drîer stuole , ir drîer gruoze . ô|wê , daz man dem einen an ir drîer stat nû nîgen muoz ! des hinket reht und trûret zuht und siechet schame . diz ist mîn klage , noch klagete ich gerne mêr .