wünniclîchen hoehe mîn gemüete stât . des habe mîn vrouwe danc , diu mir mit ire manicvalten güete mînen muot ie hôhe twanc . diu vile reine süeze tuot mir sô daz ich bin in aller zît von herzen vrô . diu vile guote zweier hande lachen lachet , diu ich nennen wile . diu kan si sô minniclîchen machen , daz si sint mîn herzenspil . sô ich ire süezer lachene einez sol sehen , sô ist mir in dem herzen wole wole wole . einez si mit rôsenvarwem munde kan : daz ist sô minniclich , daz ein man dâr inne vröuwede vünte , der êr nie wart vröuweden rîche . si ist der minne gernten meienzît : in ire lachen vröuweden hort der süeze lît . lachen kan mîn tugentrîchiu vrouwe mit ire spilenten ougen sô , swanne ich mich dâr inne rehte schouwe , daz ich bin von herzen vrô . swen ire ougen guotlîche lachent an , der muoz iemer sîn ein vröuweden rîcher man . mit ire spilenten ougen lachen schône kan diu reine süeze wole . des trage ich der hôhen vröuweden krône , alse ire ougen touwes vol werdent ûz ire reines herzen grunde , von ire lachene : sâ sô wirde ich minnewunt . ir vile kleinvelwîzer hals , ire kinne , munt , brâwe , wangel , ougen lieht , ist der minnen spiegel , dâ man inne maniger hande wünne sihet . solte ich in den süezen spiegel sehen alle zît , mir kunde niemer baz geschehen . wolte got , solte ich ire hals , ire ougen , brustel , kinne , wängel, munt mit ire guotem willen küssen tougen hundert tûsent tûsent stunt ! maniger jihet , des wær mir alze vile , der mit wîben niht kan spilen der minne spil .