vrouwe schoene , vrouwe reine , vrouwe sælic , vrouwe guot , ich wæne iuch diu minne kleine müejet : des sît ir hôchgemuot . wirdet iu minnen twingen kunt , iuwer kleinverrôter munt lernet siuften an der stunt . hêrre , saget mir , waz ist minne ? ist ez wîp oder ist ez man ? des en|wart ich noch nie inne . saget an , wie ist ez getân ? daz sulet ir mir künden gar , waz ez sî und wie ez var ; daz ich mich vore im bewar . vrouwe , minne ist sô gewaltic daz ir dienent alliu lant : ire gewalt ist manicvaltic . ich tuon iu ire site bekant . si ist übel , si ist guot , wole und wie si beidiu tuot . sehet alsô ist si gemuot . hêrre , kan diu minne swenden trûren unde ouch senentiu leit , hôchgemuote in herze senden , wegen zuht und werdicheit , hât si alles des gewalt alse ich iu hân vore gezalt , sô ist ire sælde manicvalt . vrouwe , ich wile iu von ir mêre sagen , ire lôn ist wünniclich : si gît vröuwede , si gît êre , si tuot hôher tugende rîche . ougen wünne , herzenspil gît si swem si lônen wile , dâr zuo hôher sælden vile . hêrre , wie sol ich verschulden ire lôn unde ire habedanc ? sol ich kumber dâ von dulten , dâ ist mîn lîp zuo gar ze kranc . leides mac ich niht getragen . wie sol ich ir lôn bejagen ? hêrre , daz sulet ir mir sagen . vrouwe , dâ solt|dû mich meinen herzenlîchen alse ich dich , unser zweien sô vereinen , daz wir beidiu sîn ich . wis dû mîn , sô bin ich dîn . hêrre , des mac niht gesîn . sît ir iuwer , ich bin mîn .