hêrre got , gesegene mich vore sorgen , daz ich vile wünniclîche lebe . wile mir ieman sîne vröuwede borgen , daz im einander wider gebe ? die vinde ich vile schiere , ich weiz wole wâ , wan ich liez ire wunder dâ , der ich vile wole mit sinnen getrûwe ein teil gewinnen . al mîn vröuwede lît an einem wîbe , der herze ist ganzer tugende vol , und ist sô geschaffen an ire lîbe , daz man ir gerne dienen sol . ich erwürbe ein lachen wole von ir : des muoz si gestaten mir , wie mac si ez behüeten ? ich vröuwe mich nâch ire güeten . als ich underwîlen ze ir gesitze , sô si mich mit ir reden lât , sô benimet si mir sô gar die witze , daz mir der lîp alumbe gât . swenne ich iezuo wunder rede kan , gesihet si mich einest an , sô hân ich ez vergezzen , waz wolte ich dar gesetzen .