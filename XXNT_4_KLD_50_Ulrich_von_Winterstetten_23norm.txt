sol ich nû verstumben durch den winter lanc ? daz|is|wâr ich wile uns tumben singen disen sanc . mir ist ein hôchgemüete in mînen lîp gevlogen von ir diu wîbes güete ie was unbetrogen . si ist mir ze allen zîten in dem sinne , der ich nie vergaz ; wan si wendet minne mit unminne durch ire stæten haz . si kan trûren swachen , daz ist mir wole kunt : ahe , vroelîche lachen kan ire rôter munt ! si mac mir wole bringen vröuwederîchen muot ; dâr nâch wolte ich ir singen , swie si mir joch tuot . ez wiget ungelîche liebe mir gein ir : ich bin ir sicherlîche holder danne si mir . minne , wîc gelîche mit der wâge , sît_daz ich bin dîn ! neinâ , tuo|ez êr mich der zît betrâge , süeze troestærîn ! si kan trûren swachen , daz ist mir wole kunt : ahe , vroelîche lachen kan ire rôter munt ! gip ein liebez ende mir , vile sælic wîp ! âne alle missewende lebet dîn kiuscher lîp . liep , vore allen vrouwen schoene minniclich , lâ dîne tugende schouwen unde troeste mich ! tuost dû daz , sô bin ich vröuwedenbære , mînes herzen trût . liep , nû wende mîne sende swære stille und überlût . si kan trûren swachen , daz ist mir wole kunt : ahe , vroelîche lachen kan ire rôter munt !