wâ nû vröuwede , wâ nû êre , wâ nû volgær guoter lêre ? werlt , dû trûrest alze sêre , dîn lop gêt an einem stabe . hövischheit was hier vore dîn krône , dô man ranc nâch wîbes lône âne valsch mit zühten schône ; die hâst dû geworfen abe . reiner wîbe guotlich grüezen kan wole swære sorge büezen von dem houbete zuo den vüezen , diu vert in swacher tugende habe . wîp , dîn name uns vröuwede mêret ; got hât dich mit sælden geêret , daz dîn leben niht mêr zerreret ; dû bist aller wünne ein dach . wîp , dû solt unwîpheit mîden und lâ dich die schande nîden , sô en|mac niht dîn lop versnîden ; ganc der schame mit zühten nâch . wilt aber dû valsch vüre tugende minnen , des wirdet diu schande mit dir innen , si lât dich unprîs gewinnen : vliuch ire maht , saget si dir schâch . ritterschaft , wie stêt dîn orden ? sage an , wem ist dîn wirde worden ? man sach dich in tugenden horden , dannoch was dîn lop vile ganz . daz klagent nû die edeln vrouwen , daz man dînen schilt sol schouwen alsô ganz und unverhouwen : wâ ist dîn turnei , wâ ist dîn tanz ? dû miz dîn leben baz in der mâze dâ dich diu schande in êren lâze ; ire gewalt vert ûf der strâze : setze ûf wider der êren kranz .