wart âne wandel ie kein wîp , daz ist si gar , der ich den lîp hân gegeben vür eigen . si roubet mich der sinne mîn , si ist schoene alsam der sunnenschîn . jâ bin ich niht ein heiden . si sol genâde an mir begân , und sol gedenken , daz ich ir was ie vile undertân . waz bedorfte des ein wîp , daz ich sô gar durch si den lîp verlôs und al mîn sinne ? si ist sô vaste niht behuot - iedoch sô dunket si mich guot - des bringe ich si wole inne : ez wære an mîner vrouwen ein slac , si sol gedenken , ob si toerischen ie bî mir gelac . waz wîzet mir der bezziste man ? ich habe im leides niht getân , er vröuwet sich âne schulde . daz er in hât von mir geseit , daz ist mir hiute und iemer leit , er verliuset mîne hulde . mir wirret niht sîn boeser kîp . waz half , daz er toerischen bî mir lac ? jô en|wart ich nie sîn wîp !