mir tuot einer slahte wille sanft , und ist mir doch dâr under wê . ich minne einen rîtær stille , dem en|mac ich niht versagen mêr , des er mich gebeten hât . tuon ich es niht , mich dunket , daz mîn niemer werde rât . dicke dunke ich mich sô stæte mînes willen . sô mir daz geschihet , swie vile er mich danne bæte al die wîle , daz en|hülfe niht . iezuo hân ich den gedanc : waz hilfet daz ? der muot en|wert niht eines tages lanc . wolte er mich vermîden mêre ! jâ versuochet er mich alze vile . ouwê , des vürhte ich vile sêre , daz ich müeze volgen , swes er wile . gerne hæte ich ez nû getân , wan_daz ich muoz versagen und wîbes êre sol begân . ich en|getar vore tûsent sorgen , die mich tougen in dem herzen mîn twingent âbent unde morgen , leider niht getuon den willen sîn . daz ich ez iemer einen tac sol gevristen , daz ist ein klage , diu mir ie bî dem herzen lac . sît_daz im die bezzisten jâhen , daz er alsô schône kunde leben , sô hân ich im mir vile nâhen in mînem herzen eine stat gegeben , dâr nâch nieman inne trat . sie hânt daz spil verloren , er eine tuot in allen mat .