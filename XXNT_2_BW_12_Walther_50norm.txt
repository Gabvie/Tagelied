die mir in dem winter vröuwede hânt benomen , si heizen wîp , si heizen man , disiu sumerzît diu muoz in baz bekomen . ô|wê , daz ich niht vluochen kan ! leider ich en|kan niht mêre wan daz übel wort : unsælic . neinâ ! daz wære alze sêre . zwêne herzelîche vlüeche kan ich ouch : die vluochent nâch dem willen mîn . hiure müezen es beide esel und den gouch hoeren , êr si enbizzen sîn . wê in denne , den vile armen ! wesse ich , obe si ez noch geriuwe , ich wolte mich durch got erbarmen . man sol sîn gedultic wider ungedult : daz ist den schamelôsen leit . swen die boesen hazzent âne sîne schult , daz kumet von sîner vrümicheit . troestet mich diu guote aleine , diu mich wole getroesten mac , sô gebe ich umbe ire nîden kleine . ich wile al der werelte swern ûf ire lîp : den eit sol si wole vernemen ! sî mir ieman lieber , maget oder wîp , diu helle müeze mir gezemen . hât si nû decheine triuwe , sô getrûwet si dem eide und entstêt mînes herzen riuwe . hêrren und vriunde , nû helfent an der zît : daz ist ein ende , ez ist alsô . ich entbiute iu mînen minniclîchen strît . jô en|wirde ich niemer rehte vrô : mînes herzen tiefe wunde , diu muoz iemer offen stên , si en|küsse mich mit vriundes munde . mînes herzen tiefe wunde , diu muoz iemer offen stên , sî en|heile|es ûf und ûz von grunde . mînes herzen tiefe wunde , diu muoz iemer offen stên , si en|werde heil von Hiltegunde .