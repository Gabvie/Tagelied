ich wile allen liuten bediuten mînes herzen klage und wie grôzen kumber ich tumber nû trage , wie mich sorge twinget und singet doch mir der lîp : sehet daz muoz ich lîden durch mîden ein wîp . des muoz ich dem jâmerschricke leider undertænic sîn . ich lige in ire minne stricke , daz ist an mir worden schîn . si kan senden smerzen ûz herzen vertrîben wole . rôse ob allen wîben man si nennen sol . swâ ist nû diu schoene , ich doene und nîge ir dar . ich wile aber grüezen die süezen ( nemet war ! ) schoene mit gesange . swîc lange ire vremede sî , doch sô . hât ir jugende vile tugende ; dâ bî hât si güete ein michel wunder in dem herzen ze aller stunt , und si doch vore ûz besunder mir daz herze hât verwunt . si kan senden smerzen ûz herzen vertrîben wole . rôse ob allen wîben man si nennen sol . swenne sulen ire ougen mir tougen ze blicke varn , und diu süeze junge mir swünge den arn und mich umbevienge , sô gienge mir sorge hin . sehet , sô wolte ich scheiden von leiden den sin . wâfene der lieben stunde , wenne sol ich die geleben , daz si von ire rôtem munde wolte ein lieplich küssen geben ? si kan senden smerzen ûz herzen vertrîben wole . rôse ob allen wîben man si nennen sol .