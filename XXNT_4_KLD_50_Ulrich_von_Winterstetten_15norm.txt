ich wile der vile lieben singen disen sanc , diu mîn herze tougenlîchen hât verwunt . si kan swære an allen dingen machen kranc , nieman kan sich ir gelîchen : daz ist mir kunt . nû wâr umbe lobete ich si , mohte ich ez niht bewæren mit ire zühten wole ? si ist vore allem tadel vrî und vore boesen mæren ; dâ bî ist ire herze tugende vol . vrouwe , ir hât mich überwunden sunderbar iu ze dieneste in kurzen stunden : daz ist wâr . tugentrîchiu reine vrouwe , sælic wîp , ouget an mir iuwer güete und alle zuht ! als diu rôse in meientouwe ist iuwer lîp und der gilge in wunnenblüete an sîner vruht . ich wile iuwer dienær sîn nâch dem süezen lône daz ir troestet mich unde ir wendet mînen pîn , aller tugende ein krône gar âne allen wandel minniclîche ! vrouwe , ir hât mich überwunden sunderbar iu ze dieneste in kurzen stunden : daz ist wâr . wünniclîcher ougenweide ich nie gesach danne der vile wolegetânen mundel rôt . si ist vore allem herzeleide ein schirm , ein dach : swer si sihet , der muoz sich ânen senenter nôt . wile diu minne mir gestân gein der minniclîchen , sehet , sô würde ich vrô . sô wolte ich die sorge lâzen ûz dem herzen slîchen . minniclîchiu minne , wege ez sô ! vrouwe , ir hât mich überwunden sunderbar iu ze dieneste in kurzen stunden : daz ist wâr .