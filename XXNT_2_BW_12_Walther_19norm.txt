wile aber ieman wesen vrô , daz wir in den sorgen iemer niene leben ? wê , wie tuont die jungen sô , die von vröuweden solten in den lüften sweben . ich en|weiz anders , wem ich ez wizzen sol , wan den rîchen wizze ich ez und den jungen . die sint unbetwungen , des stêt in trûren übel unde stunte in vröuwede wole . wie diu sælde kleiden kan , daz si mir gît kumber unde hôhen muot . sô gît|ez einem rîchen manne ungemüete : ô|wê , waz sol dem selben guot ? vrouwe sælde , wie sie sich vergaz , daz si mir sîn guot ze mînem muote niene schriet , diu vile guote ! mîn kumber stüente im dort bî sînen sorgen baz . swer verholene swære trage , der gedenke an guote wîp , er wirdet erlôst , und gedenke an liehte tage . die gedanke wâren ie mîn bezzister trôst . in den vinstern tagen sô lîde ich nôt , wan_daz ich mich rihte nâch der heide , diu sich schamet vore leide , sô si den walt sihet gruonen , sô wirdes iemer rôt . vrouwe , als ich gedenke an dich , waz dîn reiner lîp erwelter tugende pfliget , sô lâ stên , dû rüerest mich an mîn herze enmitten , dâ diu liebe liget . liep und lieber , des|ne meine ich niht , ez ist allerliebest , daz ich meine . dû bist mir aleine vore allem lîbe , vrouwe , swaz joch mir geschihet .