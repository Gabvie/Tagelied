vriuntlîche lac ein rîtær vile gemeit an einer vrouwen arme . er kôs den morgen liehte , dô er in durch diu wolken verre schînen sach . diu vrouwe in leide sprach : wie geschæhe dir , tac , daz dû mich lâst bî liebe langer belîben niht . daz si dâ heizent minne , daz ist niuwan sente leit . vriuntinne mîn , dû solt dîn trûren lâzen . ich wile mich von dir scheiden , daz ist uns beiden guot . ez hât der morgensterne hier inne gemachet lieht . mîn vriunt , nû tuo des niht , lâ die rede sîn , daz dû mir iht sô sêre beswærest mînen muot . war gâhest alse balde ? ez ist niht wole getân . vrouwe , nû sî , ich wile belîben baz . nû rede in kurzen zîten allez daz dû wilt , daz wir unser huote triegen aber als êr mîn vriunt , daz tuot mir wê , êr ich dir aber bî gelige , mîner swære der ist leider alze vile . nû mit mich niht lange , vile liep ist mir daz . daz muoz alsô geschehen , daz ich es niene mac ; sol ich dich , vrouwe , mîden eines tages lanc , sô en|kumet mîn herze doch niemer von dir . mîn vriunt , nû volge mir . dû solt mich schiere sehen , ob dû mir sîst mit triuwen stæte sunder wanc . ô|wê der ougenweide , nû kiuse ich den tac . waz helfent bluomen rôt , sît ich nû hinnen sol ? vile liebiu vriuntinne , die sint unmære mir , reht als den vogellînen die winderkalten tage . vriunt , dazt ouch mîn klage und mir ein werente nôt . en weiz ich niht ein ende , wie lange ich dîn entbire . nû lige eht eine wîle , sô|ne getuot dû nie sô wole . vrouwe , ez ist zît . gebiut mir , lâ mich varn . jâ tuon ich ez durch dîn êre , daz ich von hinnen ger . der wahtær diu tageliet sô lûte erhaben hât . vriunt , wie wirdet ez rât ? dâ lâze ich dir den strît . ô|wê des urloubes , des ich dich hinnen wær . von dem ich habe die sêle , der müeze dich bewarn . der rîtær dannen schiet , dô sante sich sîn lîp und liez ouch sêre weinen die schoenen vrouwen guot . doch galt er ir mit triuwen , daz|ez im vile nâhe lac . si sprach : swer ie gepflac ze singenne tageliet , der wile mir wider morgen beswæren mînen muot . nû lige ich liebes âne reht als ein senende wîp .