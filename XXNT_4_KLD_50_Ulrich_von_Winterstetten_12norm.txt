sumerwünne ist hin gekêret , winter wile begrîfen liehte bluomen und den klê . kleine vogel sint versêret von den kalten rîfen ; dâ bî sihet man ouch den snê . ô|wê wünniclîcher ougenweide die man sach ûf anger unde ûf heide ! die stânt nû in leide . daz tuot mînem herzen wê . sol mîn herze vrô bestân , sô muoz minne mîne sinne ruowen lâzen . ô|wê siuftebærer sorgen diu mîn herze twinget ! ach ich vröuwedelôser man ! die trage ich vile unverborgen , sît mîn herze ringet dâr nâch des mir minne erban . ich en|weiz noch niht waz diu minne richet , daz si mîne vröuwede sô zerbrichet , sît mîn zunge ir sprichet niht wan|daz bezziste sô ich kan . sol mîn herze vrô bestân , sô muoz minne mîne sinne ruowen lâzen liep in herzen , liep in ougen liep in mînen sinnen , liep vore valsche wole behuot , liep in liebe , sunder lougen , liep , ich muoz dich minnen , swie mir dîn genâde tuot . liebez liep , dû hâst mich mit gewelte lieplîche brâht in sorge manicvalte : liebez liep , nû walte liebe gein mir , vrouwe guot . sol mîn herze vrô bestân , sô muoz minne mîne sinne ruowen lâzen . guot gebæren , schoene an lîbe hât diu minniclîche , kiusche in herzen sunder wân . wer gesach an keinem wîbe diu sich ir gelîche und die tugende mohte hân , der si pfliget , mîn vrouwe unwandelbære ? alle vrouwen lâzen âne swære , ez sint wâriu mære , der muoz ich ir bî gestân . sol mîn herze vrô bestân , sô muoz minne mîne sinne ruowen lâzen . ez ist dicke daz gesprochen : swer gewaltic wære , der solte doch genædic sîn . diz reht ist an mir gebrochen : diu vile sældenbære diu ist gar gewaltic mîn , und hân doch genâde dâ niht vunden . wan ire trôst ist gein mir gar verswunden , diu mir ze allen stunden tuot ire ungenâde schîn . sol mîn herze vrô bestân , sô muoz minne mîne sinne ruowen lâzen .