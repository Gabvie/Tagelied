sumer wile uns aber bringen grüenen walt und vogel singen ; anger hât an bluomen kleit ; berc und tal in allen landen sint erlôst ûz winters banden , heide rôte rôsen treit . sich vröuwet al diu werelt gemeine , nieman trûret wan ich eine , sît mir diu vile süeze reine vrumet sô manic herzeleit . swer vile dienet âne lôn mit gesange , tuot er ez lange , der verliuset manigen don . ich wile al den liuten künden daz si lebet mit grôzen sünden der ich ie was undertân , die si hât an mir verschuldet , sît mîn herze kumber dultet : des wile si sich niht entstân . wie mac si die sünde büezen ? mir wart nie ein lieplich grüezen , dâ von wir uns scheiden müezen : ich wile urloup von ir hân . swer vile dienet âne lôn mit gesange , tuot er ez lange , der verliuset manigen don . vrouwe , diu mir vore in allen wîlent muoste wole gevallen , noch vernemet ein lidelîn : ir sît âne lougen schoene , doch ist schoene dicke hoene ; daz ist leider an iu schîn . nû wile ich mîn singen kêren an ein wîp diu tugende lêren kan und alle vröuwede mêren : sehet , der dienær wile ich sîn . swer vile dienet âne lôn mit gesange , tuot er ez lange , der verliuset manigen don . werdiu minne , ich wile dich strâfen , dû bist gein mir harte entslâfen : sît ich strûchete in dîniu bant , ich bin mîner wîse ein tôre : mîn sanc gât dir vür dîn ôre , dîner helfe ich nie bevant . hilf , ich bin mit spilenten ougen wunt in|daz herze sunder lougen . daz tete mir ein wîp sô tougen , an der ist wole dienest bewant . swer vile dienet âne lôn , mit gesange , tuot er ez lange , der verliuset manigen don . minne , heile mîne wunden diu mir in vile kurzen stunden von der strâle dîn geschach . mich hât ob zwein liehten wangen sêre ire ougen blic gevangen : ach waz ich dâr under sach einen munt von râte brinnen ! daz betwanc mich in den sinnen daz ich si muoz iemer minnen : ire blic mir durh|daz herze brach . swer vile dienet lange zît . ist sîn vrouwe in tugende schouwe , wizzet daz si lôn im gît .