ich grüeze mit gesange die süezen , die ich vermîden niht wile noch en|mac . daz ich sie von munde rehte mohte grüezen , ach leides , des ist manic tac . swer nû disiu liet singe vore ir , der ich sô gar unsenfticlîche entbire , ez sî wîp oder man , der habe si gegrüezet von mir . mir sint diu rîche und diu lant undertân swenne ich bî der minniclîchen bin ; unde swenne ich gescheide von danne , sô ist mir al mîn gewalt und mîn rîchtuom dâ hin ; wan senden kumber , den zel ich mir danne ze habene . sus kan ich an vröuweden stîgen ûf und ouch abe und bringe den wehsel , als ich wæne , durch ire liebe ze grabe . sît_daz ich si sô gar herziclîchen minne unde si âne wenken ze allen zîten trage beide in herze und ouch in sinne , underwîlent mit vile maniger klage , waz gît mir dâr umbe diu liebe ze lône ? dâ biutet si mir ez sô rehte schône ; êr ich mich ir verzige , ich verzige mich êr der krône . er sündet , swer des niht geloubet , daz ich mohte geleben manigen lieben tac , ob joch niemer krône kæme ûf mîn houbet ; des ich mich âne si niht vermezzen mac . verlüre ich si , waz hæte ich danne ? dâ tohte ich ze vröuweden weder wîben noch manne , und wær mîn bezzister trôst beidiu ze âhte und ze banne .