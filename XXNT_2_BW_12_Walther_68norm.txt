sumer unde winter beide sint guotes mannes trôst , der trôstes gert . er ist rehter vröuwede gar ein kint , der ir niht von wîbe wirdet gewert . dâ von sol man wizzen daz , daz man alliu wîp sol êren , und iedoch die bezzisten baz . sît_daz nieman âne vröuwede touc , sô wolte ouch ich vile gerne vröuwede hân von der mir mîn herze nie gelouc , ez en|sagete mir ire güete ie sunder wân . swenne ez diu ougen sante dar , sehet , sô brâhten si im diu mære , daz ez vüre in sprungen gar . ich en|weiz niht wole , wie ez dâr umbe sî : sîn gesach mîn ouge lange nie . sint ir mînes herzen ougen bî , sô daz ich âne ougen sihe sie ? dâ ist doch ein wunder an geschehen . wer gap im daz sunder ougen , daz ez si ze aller zît mac sehen ? wellt ir wizzen , waz diu ougen sîn , dâ mit ich si sihe durch alliu lant ? ez sint die gedenke des herzen mîn dâ mite sihe ich durch mûre und ouch durchwant . nû hüeten , swie si dunke guot , sô sehent si doch mit vollen ougen herze , wille und al der muot . wirde ich iemer ein sô sælic man , daz si mich âne ougen sehen sol ? sihet si mich in ire gedanken an , sô vergiltet si mir mîne wole . mînen willen gelte mir , sende mir ire guoten willen , mînen den habe iemer ir .