komen ist der winter kalt der vile manic herze hât erschrecket . dâ êr stuont der grüene walt , daz ist nû mit dürrem rîse bestecket . diu heide stât ire varwe bar , der anger al der bluomen schar , die rîfen sint gevallen dar . des hât sich des meien zît entblecket . sol ich tumber disen kumber iemer tragen , daz muoz ich klagen . waz klage ich des meien bluot , die riviere , die vile liehten ouwen ? wan klage ich niht mînen muot den mir mit gebærden hât verhouwen ein wîp diu vile genâden hât , swie si mich doch dâr ane lât ? wie zimet ir solichiu missetât , sol man mich in leide langer schouwen ? sol ich tumber disen kumber iemer tragen , daz muoz ich klagen . herzeliep und herzeleit trage ich , doch mit ungelîcher wâge ; swaz mîn herze liebe treit , sehet , daz Widerwigt mîn vrouwe trage ; swaz aber ich leides hân von ir , daz wiget si volliclîche mir . mîn leit daz ist ire herzen gire , swie ich doch mit dieneste ire hulden læge . sol ich tumber disen kumber iemer tragen , daz muoz ich klagen . ire gebæren minniclîche kan mîn hôchgemüete wole geswachen unde ire lachen inniclîche daz kan si sô rehte süeze machen . ire spiegelliehten ougen klâr , ire rôter munt mich sunderbar verderben wile , daz ist leider wâr . wenne wile mir der ze vröuweden lachen ? sol ich tumber disen kumber iemer tragen , daz muoz ich klagen . mir tuot inniclîchen wê , muoz ich ir daz künden mit gesange . wile si daz ich singe mêr , der ich hân gesungen her vile lange , sô gebe mir lachelîche ire gruoz . zehant sô wirdet mir sorge buoz und nîge ir nider unz ûf den vuoz . vrouwe , wege daz mîn leit zergange ! sol ich tumber disen kumber iemer tragen , daz muoz ich klagen .