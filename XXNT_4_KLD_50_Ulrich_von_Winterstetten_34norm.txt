winter wile uns aber twingen heide und ouch den grüenen klê . in dem walde vogel singen tuont die kalten winde wê . doch swie kranc der sumer wære , winter ist sô vröuweden lære , daz er biret noch grôzer swære . mir wær liep daz uns verbare riefe und ouch der kalte snê . vrouwe mîn , ich wile dîn dienær sîn . ach waz klage ich sender tumber , sît noch grôzer ist mîn nôt ! ich lîde alze grôzen kumber , sît diu minne mir gebôt dienen alsô reinem wîbe . wole ir minniclîchen lîbe , ob si vröuwede mir beschîbe und die swære mir vertrîbe mit ire liehten mundelrôt vrouwe mîn , ich wile dîn dienær sîn . wünniclîcher ougen blicke hânt daz herze mîn gewundet , die mich smâhent alsô dicke ; dâ von ist mir sorgen kunt . sô si loselîche von mir swenkent und mich in den jâmer senkent und mich an den vröuweden krenkent und mîn herze in riuwe ertrenkent . daz geschihet mir tûsent|stunt . vrouwe mîn , ich wile dîn dienær sîn . minne twinget âne schulde mich vile senden siechen man ; wan ich warp ie nâch ire hulde , daz ich ruowe nie gewan . minne , liebes wegerinne , ach war tuost dû dîne sinne ? diene ich dir nâch ungewinne , sô bist dû gein mir unminne , sît ich dienen dir begân . vrouwe mîn , ich wile dîn dienær sîn . diu vile guote und diu vile reine minniclîche wolegezogen hât niht bresten wan ein kleine , vür die wârheit ungelogen : si ist gein mir ein teil ze here . ich en|weiz dâ niht wandels mêre . swar ich doch der lande kêre , sô gibe ich ir prîs und êre . si ist an tugenden unbetrogen . vrouwe mîn , ich wile dîn dienær sîn .