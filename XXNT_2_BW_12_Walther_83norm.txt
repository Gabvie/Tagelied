ir vile minniclîchen ougenblicke rüerent mich alhier , swanne ich si sihe , in mîn herze . ô|wê , solte ich si dicke sehen , der ich mich vür eigen jihe ! eigenlîchen diene ich ir daz sol si vile wole gelouben mir . ich trage in mînem herzen eine swære von ir , die ich lâzen niht en|mac , bî der ich vile gerne tougen wære beide naht und ouch den liehten tac . des en|mac nû niht gesîn , ez en|well diu liebe vrouwe mîn . sol ich mîner triuwe alsus entgelten , sô en|sol niemer man getrûwen ir . si vertrüege michels baz ein schelten danne ein loben , daz geloubent mir . wê , wâr umbe tuot si daz , der mîn herze treit vile kleinen haz ?