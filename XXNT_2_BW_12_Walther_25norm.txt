hier vore , dô man sô rehte minniclîchen warp , dô wâren mîne sprüche vröuwedenrîche . sît_daz diu minniclîche minne alsô verdarp , sît sanc ouch ich ein teil unminniclîche . iemer als ez danne stât , alsô sol man danne singen . swenne unvuoge nû zergât , sô sinc aber von hövischen dingen . noch kumet vröuwede und sanges tac : wole im , der es erbeiten mac ! der ez gelouben wolte , sô erkante ich wole die vuoge , wenne unde wie man singen solte . ich sanc hier vore den vrouwen umbe ire blôzen gruoz . den nam ich wider mînem lobe ze lône . swâ ich des geltes nû vergebene warten muoz , dâ lobe einander , den si grüezen schône . swâ ich niht erwerben kan einen gruoz mit mînem sange , dar wende ich vile hêrischer man mînen nac oder ein mîn wange . daz quît : mir ist umbe dich rehte als dir ist umbe mich . ich wile mîn lop kêren an wîp , die danken kunnen : waz hân ich von den überhêren ? ich sage iu , waz uns den gemeinen schaden tuot : diu wîp gelîchent uns ein teil ze sêre , daz wir in alsô liep sîn übel alse guot . sehet , daz gelîchen nimet uns vröuwede und êre . schieden uns diu wîp als êr , daz ouch si sich liezen scheiden , daz gevrumet uns iemer mêr , mannen unde wîben beiden . waz stêt übel , waz stêt wole , ob man uns niht scheiden sol ? edeliu wîp , gedenket , daz ouch die manne waz kunnen : gelîchen sî iuch , ir sît gekrenket . wîp muoz iemer sîn der wîbe hôheste name , und tiuret baz denne vrouwe , als ich ez erkenne . swâ nû decheiniu sî , diu sich ire wîpheit schame , diu merke disen sanc und kiese denne . under vrouwen sint unwîp , under wîben sint si tiure . wîbes name und wîbes lîp , die sint beide vile gehiure . swie|ez umbe alle vrouwen var wîp sint alle vrouwen gar . zwîvellop , daz hoenet alse underwîlen vrouwe : wîp daz ist ein lop , daz si alle kroenet . zwô vuoge hân ich doch , swie ungevüege ich sî , der hân ich mich von kinde her vereinet . ich bin den vrouwen bescheidenlîcher vröuwede bî , und lache ungerne , swâ man bî mir weinet . durch die liute bin ich vrô , durch die liute wile ich sorgen . ist mir anders danne alsô , was dâr umbe ? ich wile doch borgen . swie si sint , sô wile ich sîn , daz si niht verdrieze mîn . manigem ist unmære , swaz einem andern werre : der sî ouch bî den liuten swære .