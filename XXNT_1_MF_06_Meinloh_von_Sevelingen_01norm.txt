dô ich dich loben hôrte , dô hæte ich dich gerne erkant . durch dîne tugende manige vuor ich ie welente , unz ich dich vant . daz ich dich nû gesehen hân , daz en|wirret dir niet . er ist vile wole getiuret , den dû wilt , vrouwe , haben liep . dû bist der bezzisten einen des muoz man dir von schulden jehen . sô wole den dînen ougen ! diu kunnen , swen si wellen , an vile guotelîchen sehen . dir entbiutet sînen dienest , dem dû bist , vrouwe , als der lîp . er heizet dir sagen ze|wâre , dû habest im alliu anderiu wîp benomen ûz sînem muote , daz er gedanke niene hât . nû tuo ez durch dîne tugende und entbiut mir eteslîchen rât . dû hâst im vile nâch bekêret beidiu sin unde leben . er hât durch dînen willen eine ganze vröuwede gar umbe ein trûren gegeben . swer werden wîben dienen sol , der sol semelîchen varn . ob er sich wole ze rehte gegen in kunne bewarn , sô muoz er underwîlen senelîche swære tragen verholene in dem herzen ; er sol ez nieman sagen . swer biderben dienet wîben , die gebent alsus getânen solt . ich wæne , unkiuschez herze wirdet mit ganzen triuwen werden wîben niemer holt . ez mac niht heizen minne , der lange wirbet umbe ein wîp . diu liute werdent sîn inne und wirdet zervüeret durch nît . unstætiu vriuntschaft machet wankeln muot . man sol ze liebe gâhen : daz ist vür die merkære guot . daz es ieman werde inne , êr ire wille sî ergân , sô sol man si triegen . dâ ist genuogen ane gelungen , die daz selbe hânt getân . ich lebe stolzlîche , in der werelte ist niemanne baz . ich trûre mit gedanken , nieman kan erwenden daz , ez tuo ein edeliu vrouwe , diu mir ist alse der lîp . ich gesach mit mînen ougen nie baz gebâren ein wîp . des ist si guot ze lobenne , an ir ist anders wandels niht . den tac den wile ich êren iemer durch ire willen , sô si mîn ouge ane sihet . ich bin holt einer vrouwen , ich weiz vile wole umbe waz . sît ich ir begunde dienen , si geviel mir ie baz und ie baz . ie lieber und ie lieber sô ist si ze allen zîten mir , ie schoener und ie schoener , vile wole gevellet si mir . si ist sælic ze allen êren , der bezzisten tugende pfliget ire lîp . stürbe ich nâch ire minne und würde ich danne lebente , sô würbe ich aber umbe daz wîp . sô wê den merkæren ! die habent mîn übele gedâht , si habent mich âne schulde in eine grôze rede brâht . si wænent mir in leiden , sô si sô rûnent under in . nû wizzen alle gelîche , daz ich sîn vriunde bin âne nâhe bî gelegen , des hân ich weiz got niht getân . stechen si ûz ire ougen ! mir râtent mîne sinne an decheinen andern man . mir erwelten mîniu ougen einen kindischen man . daz nîdent an|der vrouwen ; ich hân in anders niht getân , wan ob ich hân gedienet , daz ich diu liebeste bin . dâr an wile ich kêren mîn herze und al den sin . swelichiu sînen willen hier bevore hât getân , verlôs si in von schulden , der wile ich nû niht wizzen , sihe ich si unvroelîchen stân . ich sach boten des sumeres , daz wâren bluomen alsô rôt . weist|dû , schoene vrouwe , waz dir ein rîtær entbôt ? verholene sînen dienest ; im wart liebers nie niet . im trûret sîn herze , sît er nû jungest von dir schiet . nû hoehe im sîn gemüete gegen dirre sumerzît . vrô wirdet er niemer , êr er an dînem arme , sô rehte guotlîche gelît .