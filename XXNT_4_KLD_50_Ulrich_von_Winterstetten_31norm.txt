heide und anger wellnt niht langer bluomen tragen , nû stêt blôz der grüene walt . kalte winde wellnt geswinde hin verjagen leider loubes ungezalt . rîfe und ouch der kalte snê selwent beide grüene heide , sumerkleide tuont si leide und den kleinen vogeln wê . süeze grüeze sint sô guot , swâ liep tougen under ougen blicken tuot . ach ich tumber , grôzer kumber tuot mir leit . dâ von bin ich ungemuot . tuo ach wie wê daz selbe tuot ! waz klage ich der bluomen schîn , sît ich worgen muoz in sorgen manigen morgen unverborgen von der lieben vrouwen mîn . süeze grüeze sint sô guot , swâ liep tougen under ougen blicken tuot . sît die mîne starken pîne mêrent sich und mîn vröuwede swinden wile und diu reine harte kleine troestet mich , daz ist mir ein hertez spil . wê wie sol ich vrô bestân , sît diu êre mir niht lære gît vür sêre , swar ich kêre . dâ von muoz ich kumber hân . süeze grüeze sint sô guot , swâ liep tougen under ougen blicken tuot . swie mich wundert , sehe ich hundert|tûsent wîp , mir geviele enkeine baz danne diu guote wolegemuote : schoenern lîp hât diu hebe , wizzet daz . ich gesach nie reiner vruht . si kan machen vroelich lachen , trurrenswachen ; bî den sachen hât mîn vrouwe wîplich zuht . süeze grüeze sint sô guot , swâ liep tougen under ougen blicken tuot . ungewinne mir diu minne dicke gît ; dâ von habe ich tumben sin . swaz ich singe , ungelinge ze aller zît nimet mir mîne vröuwede hin . minne , gip mir süezen trôst ! lâ die reinen valsches einen lieplîche meinen mir bescheinen , sô wirde ich der nôt erlôst . süeze grüeze sint sô guot , swâ liep tougen under ougen blicken tuot .