leit machet sorge , vile liebe wünne . eines hövischen ritters gewan ich kunde : daz mir den benomen hânt die merkær und ire nît , des mohte mir mîn herze nie vrô werden sît . ich stuont mir nehtent spâte an einer zinne , dô hôrte ich einen rîtær vile wole singen in Kürenberges wîse al ûz der menigen . er muoz mir diu lant rûmen , oder ich geniete mich sîn . jô stuont ich nehtent spâte vore dînem bette , dô getorste ich dich , vrouwe , niwet wecken . des gehazze got den dînen lîp ! jô en|was ich niht ein eber wilde , sô sprach daz wîp . swenne ich stân aleine in mînem hemede , unde ich gedenke an dich , rîtær edele , sô erblüejet sich mîn varwe , als der rôse an dem dorne tuot , und gewinnet daz herze vile manigen trûrigen muot . ez hât mir an dem herzen vile dicke wê getân , daz mich des geluste , des ich niht mohte hân noch niemer mac gewinnen . daz ist schadelich . Jone meine ich golt noch silber : ez ist den liuten gelîch . ich zôch mir einen valken mêre danne ein jâr . dô ich in gezamete , als ich in wolte hân , und ich im sîn gevidere mit golde wole bewant , er huop sich ûf vile hôhe und vlouc in anderiu lant . sît sach ich den valken schône vliegen , er vuorte an sînem vuoze sîne riemen , und was im sîn gevidere allrôtguldîn . got sende si zesamene , die geliep wellen gerne sîn ! ez gât mir von|deme herzen , daz ich geweine : ich und mîn geselle müezen uns scheiden . daz machent lügenære . got der gebe in leit ! der uns zwei versuonte , vile wole des wære ich gemeit . wîp vile schoene , nû var dû sam mir . liep unde leide daz teile ich sament dir . die wîle unz ich daz leben hân , sô bist dû mir vile liep . wannen minnes|dû einen boesen , des en|gan ich dir niet . nû bringe mir her vile balde mîn ros , mîn îsengewant , wan ich muoz einer vrouwen rûmen diu lant , diu wile mich des betwingen , daz ich ir holt sî . si muoz der mîner minne iemer darbente sîn . der tunkel sterne der birget sich , als tuo dû , vrouwe schône , sô dû sihest mich , sô lâ dû dîniu ougen gên an einen andern man . sô|ne weiz doch lützel ieman , wie|ez under uns zwein ist getân . aller wîbe wünne diu gêt noch magedîn . als ich an si gesende den lieben boten mîn , jô würbe ich ez gerne selbe , wær ez ire schade niet . ich en|weiz , wie|ez ir gevalle : mir wart nie wîp als liep . wîp unde vederspil diu werdent lîhte zam . swer si ze rehte lücket , sô suochent si den man . als warp ein schoene rîtær umbe eine vrouwen guot . als ich dâr an gedenke , sô stêt wole hôhe mîn muot .